سایه روشن‌های مصرف چای در ایران
چای داخلی می‌نوشید یا خارجی؟ 

نسرین علیپور
چرا چای ایرانی نمی‌نوشید؟ 
کیفیتش متغیر است. 
گاهی بوی نامطبوعی می‌دهد. 
آیا به رنگ آنها توجه کرده‌اید؟ 
به صورت نامطلوبی بسته بندی شده‌اند. 
به نظر می‌رسد ترکیب آنها مخلوطی با محصولا ت دیگر است. 
یک قاشق چای خارجی برای درست کردن یک قوری چای با رنگ مناسب کافی است، ولی محصولا ت ایرانی فاقد این ویژگی هستند. 
راضی نیستم، ولی چای ایرانی می‌نوشم. 
زمزمه هایی می‌گویند: روزانه انبارهای زیرزمینی تهران، شهر ری و سایر مکان‌های مخفی صدها تریلی و کامیون، بسته‌های چای خارجی را که به صورت قاچاق وارد کشور شده‌اند بدون نظارت دستگاههای ذی ربط جابه جا می‌کنند. 
سوداگران چای می‌دانند مصرف کننده ایرانی تمایل چندانی به مصرف چای داخلی نشان نمی‌دهد. چای داخلی فاقد کیفیت و حتی در برخی موارد غیربهداشتی است، رنگ و بویش طعم چای خارجی را ندارد و بوته هایش عمر طولانی کرده‌اند و فاقد کیفیت مناسب هستند، بسته بندی و توزیع آن هم با مشکلا ت زیادی همراه است. 
دروهله اول مهم‌ترین مشکل صنعت چای کشور پیروی از سیستم سنتی و بسته بندی زیرزمینی است. از مجموع ۳۲ هزار هکتار اراضی تخصیص یافته به بوته‌های چای، نزدیک به ۲۹ هزار هکتار در استان گیلا ن و ۲ هزار هکتار در استان مازندران قرار دارند که بنابر آخرین آمار ارائه شده، از این اراضی سالا نه حدود ۶۰۰ تا ۷۰۰ هزار کیلوگرم چای خشک به دست میآید. مصرف متوسط سالیانه چای هر ایرانی حدود یک کیلو و ۷۰۰ گرم برآورد شده، در حالی که بازارهای چای کشور مملو از چای احمد، دارجیلینگ و نیرنینگ است که کیلویی ۳ تا ۵ هزار تومان در بازار خرید و فروش می‌شوند. روش فرآوری چای که تاریخ کشت آن در سال ۱۹۰۴ میلادی رسما در استان گیلا ن، شهرستان لا هیجان آغاز شد، تا به امروز تفاوت چندانی نکرده. در حالی که در کشورهای صادر کننده چای نظیر هند و پاکستان و کشورهای پیشرفته، چای براساس سیستم استاندارد جهانی تولید می‌شود. متأسفانه از ۱۲۰ واحد فعال تولید چای شمال، هیچ یک از سیستم استاندارد جهانی پیروی نمی‌کنند و این امر منجر به واردات چای منطبق با عطر، طعم، سلیقه و ذائقه مصرف کنندگان به کشور شده و مردم ترجیح می‌دهند چای مورد نظر خود را کیلویی تا ۵ هزار تومان خریداری نمایند، در حالی که بهترین نوع چای لاهیجان که همان چین اول یا چین بهاره است، در مناسب‌ترین زمان هر کیلو دو هزار تومان به فروش می‌رسد، اما در مقابل بازار چای مملو از چای خارجی است که بسیار بالاتر و گران‌تر از چای داخلی عرضه می‌شود و مصرف کنندگان نیز از آنها استقبال می‌کنند. بنابراین، این پرسش مطرح است: چگونه بورس جهانی چای در کشور انگلستان برگزار می‌شوددر حالی که این کشور یک قوطی چای هم تولید نمی‌کند؟ بهتر است بدانید که انگستان چای را با قیمت بسیار نازلی از کشورهایی همچون ایران خریداری کرده و با افزودن اسانس و ارائه آن در بسته بندی جذاب، مجددا چای ایرانی را به ایر انی می‌فروشد؟! در صورتی که کشورمان - ایران- صاحب صنعت چای بسیار کهن است اما هنوز از سیستم بسته بندی جدید که قابلیت استاندارد جهانی داشته باشد، برخوردار نیست و شاید بتوان گفت که اکثر بسته بندی‌ها به شکل زیرزمینی و در شرایط غیربهداشتی انجام می‌شود. 
یک چای کار لاهیجانی تنها عامل نابسامانی وضعیت تولید چای را عدم ساماندهی دولت در خرید برگ سبز از چای کاران می‌داند و می‌گوید: دولت مستقیما برگ سبز را توسط کارخانه داران خریداری می‌کند و نه از باغدار. با توجه به قیمت نازل خرید تضمینی، باغدار به جای کیفیت به کمیت می‌اندیشد و به جای اینکه از یک غنچه و دو برگ برای چای درجه یک استفاده کند، از یک غنچه و چندین برگ بهره می‌گیرد. نتیجه آن که چای بی کیفیتی با حداقل قیمت به بازار عرضه می‌شود و در مواردی مثل سال‌های گذشته دهها هزار تن چای خشک به دلیل کیفیت نامطلوب در انبارها روی هم انباشته می‌شوند. 
وی ضمن گلایه از عملکرد دولت به دلیل عدم رسیدگی و توجه به خواسته‌های کشاورزان می‌گوید: در برهه اوج تولید چای، باغدار فقط ۲۴ ساعت فرصت دارد تا چای خود را به کارخانه داران عرضه نماید و اگر بیشتر از این زمان بگذرد، برگ سبز چای به خاطر حساسیت کلروفیلی، بوی مطبوع و نامطبوع محیط اطراف خود را جذب کرده و این در کیفیت چای اثر نامطلوبی دارد و بعد از مدت کوتاهی نیز پلاسیده خواهد شد. 
باغدار دیگری در این خصوص می‌گوید: برخی از کارخانه داران از این حربه سوء استفاده می‌کنند و برگ سبز چای را به قیمت درجه دو و سه از باغداران خریداری می‌کنند. 
به گفته وی، معمولا  از هر صد کیلوگرم برگ سبز چای بعد از طی مراحل چای سازی حدود ۵/۲۲ کیلوگرم چای خشک به دست میآید که از این میزان برای خرید می‌بایست ده درصد افت وزنی به دلیل رطوبت گیری کسر شود. اما گاهی گزارش می‌شود کارخانه داران تا ۵۰ درصد از باغدار کسر می‌کنند، که این امر باعث زیان قابل توجه و در نتیجه کاهش درآمد سالا نه باغدار است. از سوی دیگر باغ‌های چای شمال هنوز به روش سیستم دستی و سنتی محصول را جمعآوری می‌کنند و به علت اجیرکردن کارگر و پرداخت دستمزد به آنان، هزینه تولید برای باغدار افزایش می‌یابد. 
او با بیان اینکه در شرایط مطلوب از هر هکتار تنها ۱۵ تن چای سبز به دست میآید، گفت: اگر در فرآوری و ارزش افزوده چای، کار شود و نیز به بهره برداری از سطح همانند کشورهای پیشرفته که از هر هکتار ۳۰ تن محصول برداشت می‌شود، نزدیک شویم میزان تولید سالیانه کشور به صورت چای خشک به بیش از یکصدهزار تن خواهد رسید. از سوی دیگر یک کارشناس امور کشاورزی و باغداری با عنوان اینکه در صنعت چای کشور پژوهش و تحقیقات هنوز جایگاه واقعی خود را پیدا نکرده است می‌گوید: زمین‌های استان‌های گیلان و مازندران به صورت تپه ماهور هستند، در نتیجه بهترین چای در شیب ۲ درصد به بالا کشت می‌شود. متأسفانه در کشور، مروج و کارشناس برای همه باغداران زراعی و فرآورده‌های متنوع کشاورزی وجود ندارد و باغداران از اطلاعات به روز شده بی خبر هستند. برای مثال آنها نمی‌دانند که محصول چه زمانی باید هرس شود و چه وقتی باید کود یا سم به زمین بدهند و این کار باعث شده که باغداران در کشور در هر هکتار زمین در بهترین شرایط فقط ۱۵ تن تولید داشته باشند، در حالی که در کشورهای مدرنیزاسیون در صنعت چای ۳۰ تا ۴۰ تن در هر هکتار برگ سبز چای برداشت می‌شود. وی افزود: در چند سال اخیر به دلیل کم آبی و بارندگی، باغ‌های چای شمال یا سوختند و یا دچار آفت محصول شده‌اند در صورتی که اگر به طور متوسط یک نهال چای کاشته شود، باید هفت سال صبر کنیم تا آن نهال تبدیل به بوته چای شود، در حالی که اگر یک ماه به این بوته آب نرسد، زمین از بین می‌رود. 
یکی دیگر از مروجان کشاورزی در این زمینه با اشاره به عملکرد نادرست کارخانه داران و تعیین کسر وزنی از سوی آنها می‌گوید: به دلیل اینکه دولت به طور مستقیم از باغداران محصول را نمی‌خرد و این کارخانه داران هستند که هرطور دلشان بخواهد با هر نرخ و قیمت و وزنی، از کشاورزان محصول می‌خرند، باغداران انگیزه‌ای برای کشت و کار ندارند و ترجیح می‌دهند مزرعه چای خود را به شالیزار بدل کنند، که البته این امر هم مشکلا ت و دردسرهای خودش را دارد. از این رو میزان سطح کشت و به تبع آن میزان تولید کاهش می‌یابد و از سوی دیگر با مسأله واردات چای خارجی و اشباع بازار از چای خارجی مواجه خواهیم شد. 
وی می‌افزاید: دولت به کالا هایی نظیر گندم و برنج یارانه هزار میلیارد تومانی اختصاص می‌دهد ولی به چای که یک کالا ی استراتژیک است، چیزی تخصیص نمی‌یابد. اگر دولت به اندازه یک صدم رقمی که به دیگر محصولات کشاورزی یارانه می‌دهد به چای اختصاص دهد، میزان تولید برگ سبز در کشور چندین برابر خواهد شد. 
به طور کلی برای اینکه میزان تولید و مصرف داخلی چای را افزایش دهیم باید کشاورز، کارخانه دار و به خصوص دولت به عنوان بازوهای تولیدی حمایتی به وظایف خود در قبال یکدیگر عمل کنند و چاره‌ای جز این امر نیست. 
از یک سو کشاورزان باید به دنبال کیفیت محصول باشند و به کمیت اکتفا نکنند. آنها باید چای را از باغ با یک غنچه و دو برگ بچینند و بوته چای را برای افزایش وزن به کارخانه دار تحویل ندهند! 
وظیفه کارخانه دار است که برگ سبز چای را با نرخ تضمینی که از سوی دولت مشخص شده خریداری و میزان افت چای را صادقانه همان ده درصد در نظر بگیرد. او باید محصول را در زمان مقرر از کشاورزان خریداری کند و دولت به عنوان دستگاه حمایت کننده باغدار و کارخانه دار باید به بانک‌ها دستور دهد وام مناسب به اندازه کافی و با درنظر گرفتن نرخ بدون بهره به صورت یارانه‌ای در اختیار کشاورزان قرار دهد. به هر حال همه با این پرسش روبه رو هستیم که آیا می‌خواهیم چای داخلی را حفظ کنیم یا نه؟ 

رژیم مناسب غذایی
آنچه ضامن سلا متی شما است

آیا تنها استفاده از غذای بدون شکر، بدون نمک، بدون چربی و … ضامن سلا متی است و باعث می‌شود بتوانید از مرز صدسالگی عبور کنید؟ 
پژوهش‌ها نشان می‌دهد خانواده‌ها در انگلیس به طور فزاینده‌ای به کاهش غذای مصرفی روزمره خود جهت دستیابی به سلا مت هرچه بیشتر و فرار از بیماری‌ها روی آورده‌اند. شاید یک رژیم سالم روزانه بسیار مفید باشد اما بسیاری از کارشناسان معتقدند وسواس استفاده از خوراکی هایی باارزش غذایی بالا که به امری فراگیر تبدیل شده می‌تواند به تدریج دردسرساز شود. برخی از متخصصان تغذیه اعلا م کرده‌اند خیلی از بیماران آنها تنها با توهم استفاده از غذاهای نامناسب روبه رو هستند. تأثیر این افکار می‌تواند بسیار مخرب باشد. البته تنها اشتیاق به استفاده از غذاهای مناسب نیست که می‌تواند به توهمات پردردسر دامن بزند بلکه دوری جستن از غذاهایی که گمان می‌رود- تنها گمان می‌رود- می‌تواند برای فرد زیانآور باشد. خصوصا اثرات پردامنه این گونه اقدام‌های خودسرانه والدین را می‌توان در کودکان دید که اثری بسیار ناگوار بر رشد آنها می‌گذارد و یا سبب ناتوانی آنان در مقابله با برخی از بیماری‌ها می‌شود. این امر اکنون در سراسر جهان شایع شده و محققان را نگران ساخته است. 
دکتر استیون بارتمن، رئیس بخش پژوهشی سلامتی تغذیه در بریتانیا درباره وسواس بیهوده افراد در خوردن غذاهای سالم می‌گوید: «برای بسیاری این امر به یک بیماری روحی تبدیل شده. حذف برخی مواد غذایی ضروری از جانب آنها سبب می‌شود تا بر سلا متی و رفتارهای اجتماعی آنان تأثیر نامطلوبی گذارده شود.» حتی این تفکرات نابه جا سبب می‌شوند آدمی به تدریج اشتهای خود را از دست بدهد. 
اما مشکل اساسی زمانی روی می‌دهد که این دست افراد به خود درمانی روی آورند. 
پس از خواندن چند مقاله درباره آلرژی‌ها و دیدن یکی دو برنامه تلویزیونی، آنها احساس می‌کنند قادرند رژیم غذایی صحیحی برای خود برگزینند. سپس تصمیم می‌گیرند به کدام مواد غذایی حساسیت دارند و دیگر هیچ گاه از آنها استفاده نمی‌کنند. گندم، لبنیات، ماهی و تخم مرغ غالبا در زمره نخستین موادی هستند که از وعده غذایی حذف می‌شوند. تنها دو درصد از مردم نسبت به گندم یا لبنیات حساسیت دارند اما بسیاری با اجتناب از خوردن این قبیل مواد، خود را از مواد غذایی با ارزش آنها محروم می‌کنند. مشکل زمانی جدی‌تر می‌شود که افکار منفی والدین به کودکانشان نیز تسری می‌یابد و رفته رفته فرزندان را نیز از خوردن چنین موادی باز می‌دارند. اشتباه بزرگی که بسیاری از بزرگسالا ن در این شرایط مرتکب می‌شوند این است که دیگر هیچ جایگزینی برای خوراکی‌های کنار گذاشته شده - که گاه تصور می‌کنند فرزندشان به آنها آلرژی دارد- در غذای خود نمی‌گنجانند. این اقدام خود سرانه نه تنها بر رشد کودکان تأثیر می‌گذارد بلکه سلا متی آنها را در دراز مدت تهدید می‌نماید. 
کارشناسان معتقدند زمانی بزرگترین آسیب به کودکان می‌رسد که غذاهای حاوی کلسیم- که شالوده استخوان بندی بدن را تشکیل می‌دهد- از رژیم غذایی آنان کنار رود. در مقابل روزانه به بچه نگون بخت مقدار زیادی ویتامین- در قالب داروهای شیمیایی - خورانده می‌شود که افزایش بیش از حد میزان آن می‌تواند بسیار مضر باشد. 
به هر روی نه تنها دوری جستن از غذاها، که دغدغه دائمی استفاده از بهترین خوراکی‌ها نیز بر میزان تشویش افراد می‌افزاید که باعث بروز مشکل در معده و یا سردرد می‌شود. 

اگر دلشوره دارید، در تغذیه خود دقت کنید

مهم‌ترین عامل ایجاد کننده التهاب معده به ویژه در شهرهای بزرگ استرس و اضطراب است. 
التهاب معده (گاستریت) علت مشخصی ندارد ولی آنچه مسلم است افزایش اسید معده و وجود آنزیم‌های گوارشی می‌تواند سبب این التهاب شود. 
در التهاب معده در قسمتی از معده سلول‌های التهابی جمع شده ولی در زخم معده ارتباط مخاط معدوی از هم قطع شده است. 
زخم معده بیشتر در اثنی عشر رخ می‌دهد. زخم معده از طریق خونریزی و درد شدید مشخص می‌شود در صورتی که در التهاب معده، بیمار ممکن است صرفا یک سری علائم غیر اختصاصی مثل درد مبهم و حالت تهوع داشته باشد ولی وقتی که قسمتی از مخاط معده و یا اثنی عشر زخم شد علا وه بر این که مریض درد شدیدی خواهد داشت دچار خونریزی گوارشی هم می‌شود. 
 در رژیم غذایی ما ایرانیان که بیشتر از غذاهای سرخ کردنی است، ناراحتی التهاب معده شایع‌تر بوده و معمولا  ممکن است به صورت تهوع، استفراغ و یا احساس پری و یا نفخ معده باشد. 
دلیل اصلی التهاب معده مشخص نیست و لیکن به این دلیل که در رابطه با افزایش اسید معده است باید تا آنجا که ممکن است کاری کنیم که میزان ترشح اسید معده را کاهش دهیم. 
بیماران مبتلا به التهاب معده باید همراه با غذا آب مصرف نکنند زیرا خوردن آب باعث می‌شود که مقدار ترشح آنزیم‌های گوارشی افزایش یافته و بر میزان التهاب معده بیفزاید. 
 فرد مبتلا به التهاب معده باید از خوردن غذاهای محرک گوارشی مثل فلفل و ادویه جات تند پرهیز کند. 
بسیاری از مبتلا یان به التهاب معده ممکن است ناراحتی غذایی نداشته باشند، لیکن اضطراب و استرس شان باعث می‌شود که همیشه از درد معده شاکی باشند. 
درباره راههای درمان این بیماری باید گفت در وهله اول بیمار مبتلا به گاستریت باید استرس را از خود دفع کند اگر فرد مبتلا از نظر شغلی مشکل دارد شغل آسان‌تری را انتخاب کند. معمولا  در دانشجویان درزمان امتحانات پایان ترم این التهاب رخ می‌دهد. این عارضه در یک فاز طبیعی است ولی نباید امتداد داشته باشد. 
مصرف برخی از مرکبات مثل پرتقال که حاوی ویتامین ث هستند ممکن است سبب گاستریت شود. 

مقایسه نقش زنان شاغل و خانه دار
آیا زنان شاغل در موقعیت بهتری قرار دارند؟ 

زنان شاغل طبعا د و نقش متفاوت در منزل و محل کار ایفا می‌کنند. به همین دلیل هم این قشر بیشتر از زنان خانه دار درگیر هستند. تحقیقی که در شهر زنجان روی ۶۰۰ مورد انجام شده تفاوت زنان شاغل و خانه دار را به قرار زیر ارزیابی کرده است: 
زنان شاغل اضطراب بیشتری نسبت به زنان خانه دار دارند. دلیل این امر در تعدد نقشی که زنان در محیط کار و خانه ایفا می‌کنند نهفته است. 
زنان شاغل نسبت به زنان خانه دار رابطه بهتری با همسر خود دارند این گروه در اموز زندگی توافق بیشتری دارند. 
قدرت تصمیم گیری زنان شاغل در امور منزل نسبت به زنان خانه دار بیشتر است. 
زنان خانه دار دارای فرزند بیمار کمتری نسبت به شاغلین هستند، اما زنان خانه دار دارای فرزندانی هستند که دارای بیماری مزمن بیشتری هستند. 
زنان شاغل رضایت بیشتری نسبت به خانه دارها از سلا متی خود دارند، و حدود ۹۵ درصد از آنها از کار خود نسبتا راضی هستند. 
تقسیم کار در بین شاغلین نسبت به زنان خانه دار بیشتر است. زنان خانه دار نقش خود را در رابطه با اینکه وظایف خانه را انجام دهند پذیرفته‌اند اما زنان شاغل انتظارات بیشتری از همسر و فرزندان خود دارند. 
میانگین نمره معدل فرزندان شاغلین بیش از میانگین نمره معدل فرزندان مادران خانه دار است. 
تفاوت قابل ملا حظه‌ای نیز از نظر تجدیدی بین دو گروه شاغل و خانه دار دیده شده و در سطح ۹۹ درصد معنی دار است که در مجموع حاکی از وضعیت درسی بهتر فرزندان مادران شاغل دارد. 

ده پرسش روز
سالمندها

سن: ۷۰ساله، مرد
۱-با چه کسانی زندگی می‌کنید؟ 
عروس و پسرم. 
۲-آیا حقوق بازنشستگی، درآمد یا مسکنی از آن خود دارید؟ 
بله. 
۳-فکر می‌کنید جامعه ما قدر سالمندان را می‌داند؟ 
نه، نمی‌دانند. 
۴-طی ماه چقدر برای خود خرج می‌کنید؟ 
شاید دو هزار تومان چون خرج مرا پسرم می‌دهد. 
۵-شرایط اقتصادی جامعه برای جوان‌های امروز در قیاس با سال‌های جوانی شما چگونه است؟ 
نمی دانم. 
۶-آخرین باری که به سفر تفریحی رفتید کی بود و به کجا؟ 
اصلا  یادم نمی‌آید. 
۷-هزینه ماهیانه تهیه روزنامه و کتاب شما چقدر است؟ 
سواد ندارم. 
۸-اگر امروز صاحب پنج میلیون تومان شوید و مکلف باشید آن را ظرف دو روز خرج کنید، چه خواهیدکرد؟ 
در بانک می‌گذارم برای خرج دفن و کفنم باشد. 
۹-بین یک اتومبیل زانتیا نو و کتابخانه‌ای لبالب از روزنامه‌های پنجاه سال اخیر کدام را بر می‌گزینید؟ 
نه گواهینامه دارم نه سواد. 
۱۰-اگر به بیست سالگی بازگردید، چه شغلی را برمی گزینید؟ 
حتما سریک کار حسابی می‌روم تا برای خودم کسی باشم. 

آیینه تصویر

تصویری از مسابقه‌ای محبوب در میان خانواده‌های چینی. افراد بسیاری در شهر (یین چوان) گرد آمده‌اند تا شاهد رقابت مردان تنومندی باشند که به قصد دستیابی به شهرت در این مبارزه شرکت می‌کنند. در این مسابقه، طنابی به کمر افراد بسته می‌شود که امتداد آن از میان پاهای آنها رد می‌شود. امسال این پیکار جذاب شاهد رقابت چهار هزارنفر است. 

سربازان زن ارتش لیبی، حضور گسترده‌ای در رژه بزرگ ارتش این کشور داشتند. به مناسبت بزرگداشت سی و چهارمین سال انقلاب لیبی به رهبری قذافی، رژه بزرگی در این کشور برگزار شد که با حضور زنان ارتشی جلوه‌ای دیگر یافته بود. بیشتر بازدیدکنندگان این مراسم بانوانی بودند که برای تماشای همنوعان خود در مراسم حضور یافته بودند. 

یک راننده پاکستانی کامیون خود را جلوه‌ای دیگر بخشید تا با جلب توجه بیشتر بتواند در آمدافزون‌تری کسب کند. شرایط اقتصادی نامطلوب و جمعیت زیاد خانواده‌ها، سرپرستان آنان را به کارهای گوناگونی برای بدست آوردن درآمدی که تکافوی زندگیشان را بدهد، وادار می‌کند. این راننده، که در اسلام آباد مشغول بکار است، منتظر بارگیری است. 

تندری مهیب در جنوب فرودگاه بین المللی مک کارن، مسافران را وحشت زده ساخت. توفان وحشتناکی که پس از آن لاس وگاس را در هم نوردید نه تنها باعث به تعویق افتادن پروازها شد بلکه به خانه‌های بسیاری در آن حوالی نیز آسیب وارد آورد. در پی آن دولت خسارت وارد آمده به منازل و مغازه‌ها را چندین میلیون دلار برآورد کرده است. 

سؤال هایی که هرگز از خود نپرسیده‌اید
آیا حیوانات نگران می‌شوند؟ 

سگ‌ها همیشه نگران هستند! 
حیوانات هم نگران می‌شوند و حتی ممکن است بغض کنند. این اتفاق بیشتر برای حیوانات خانگی روی می‌دهد که صاحبانشان توجه چندانی به آنها نمی‌کنند. این موجودات غالبا فشار روحی زیادی را تحمل می‌کنند که می‌تواند منجر به حمله قلبی و سپس مرگشان شود. حتی روانپزشکان مخصوص این دست حیوانات در آمریکا مشغول بررسی این موضوع هستند. 
اگر مقصودتان از نگرانی نمایش تشویش است بله، موافقم. سگ‌های زیادی را می‌شناسم که وقتی بچه خانواده در ساحل گم می‌شود، با اضطراب بسیاری به این سو و آن سو می‌دوند. ما گربه‌ای داریم که هنگام سوار و یا پیاده شدن از ماشین، همه اعضای خانواده را می‌شمرد. او آن قدر درماشین باقی می‌ماند تا تمام افراد خانواده پیاده شوند. خیلی از حیوانات خانگی بی صبرانه نزدیک دریا پنجره خانه باقی می‌مانند تا صاحبشان به منزل برگردد. این برای من به معنی نگرانی است. 
شما باید گربه من را، هنگامی که تلا ش می‌کردم آتش را خاموش کنم، می‌دیدید. 
سگ کوچولوی من تا وقتی که در خیابان‌های ناآشنا قدم می‌زنیم، به خودش می‌پیچد و بسیار عصبی است. 
احساس خطر چیزی نیست که ما به عنوان نگرانی بشناسیم. نگرانی هراس را به دنبال خود دارد و هنگامی که حیوانی می‌ترسد به گوشه‌ای پناه نمی‌برد تا جان خود را نجات دهد. نه، حیوانات نگران نمی‌شوند بلکه همه آنها از زندگی لذت می‌برند. 
اگر ما حیوان نیستیم، پس بهتر است نگران چیزی نباشیم! 
قطعا حیوانات نگران می‌شوند و هر چه باهوش باشند، دلواپسی شان بیشتر می‌شود. هر فردی به سادگی می‌تواند به هنگام رفتن به سر کار یا سفر، تشویش را در چشمان سگ یا گربه‌اش ببیند. 

صدای مصرف کننده
۶۹۵۵۲۵۷

حکایت پارکینگ‌های استادیوم آزادی 
روز جمعه برای تماشای دیدار پرسپولیس و پیکان با اتومبیل شخصی به همراه چند نفر به استادیوم آزادی رفتیم. مثل همیشه یکی دو در ورودی برای پارکینگ‌ها باز نبود و صدها اتومبیل بدون حضور مأموران راهنمایی و رانندگی در هم گره خورده بودند. اتومبیل‌ها یک به یک پس از صرف زمان طولا نی درنهایت بی نظمی به در ورودی می‌رسیدند. اما حکایت اصلی‌تر اینجا جریان داشت. یعنی چند نفر با لباس‌های شخصی مطالبه ۳۰۰ تومان از هر اتومبیل می‌کردند، بدون آنکه قبض یا رسیدی بدهند! فکرش را بکنید قیمت بلیت مسابقه ۵۰۰ تومان بود وشما باید بیش از یک دوم آن پول را بابت پارکینگ دولتی می‌دادید. پارکینگی که قبض و رسید نداشت و هیچ کس هم از اتومبیل شما مراقبت نمی‌کرد. آن پول چرا و توسط چه کسی گرفته شد؟ چرا مسأله پارکینگ استادیوم آزادی حل نمی‌شود؟ آقایان چه می‌کنید؟ 
رضا شاهسونی
کدام درد دل؟ 
صدای مصرف کننده یعنی درد دل مردم، و درددل مردم در زمینه‌های اقتصادی، یعنی ناله‌های به جایی نرسیده! شما که دائما از حق و حقوق مصرف کنندگان حرف می‌زنید بهتر از هر کسی می‌دانید هیچ دستگاهی به درد دل ما توجهی نمی‌کند و همه می‌دانند افزایش قیمت‌ها مترادف با تورم است و تورم تابعی است از شرایط اقتصادی به علا وه موقعیت سیاسی. در حقیقت ما در مورد چیزهایی ناله می‌کنیم که عوامل متغیرش بسیار بیشتر از نان و گوشت و شیر است و در سطح بسیار کلا ن جاری است. حالا اگر از این منظر نگاه کنید ما مصرف کنندگان موجودات کوچک و حقیری هستیم که همه فروشندگان از آن بالا به ما نگاه می‌کنند و سهل و آسان ما را به بازی می‌گیرند. ما چاره‌ای جز اقتدا به شرایط موجود نداریم و صدایمان، همان صدایی که شما از آن حرف می‌زنید هرگز به جایی نمی‌رسد. 
حسن بادرودی 
خیابان تاریک 
هنگام شب خیابان دماوند که یکی از خیابان‌های بزرگ و اصلی پایتخت است، روشنایی کافی ندارد و حتی قسمتی از این خیابان فاقد چراغ‌های روشنایی است. چرا فکری به حال این خیابان نمی‌کنید؟ 
سید عماد الدین میرکریمی 
حکایت آشغال‌ها
چگونه به همشهریان خود بگوئیم که لطف کنید آشغال خود را ساعت ۹ شب بیرون از منزل قرار دهید و سیمای خیابان‌های شهرمان را زشت نکنید. ساعت ۱۱ صبح می‌بینیم که همسایه طبقه پایین آشغال را بیرون از ساختمان قرار می‌دهد چندین بار هم تذکر داده شده ولی ایشان هیچ ترتیب اثری ندادند. ما مجبور هستیم هزینه اضافی برای تمیز کردن محله خود بپردازیم که اساسا ناشی از عملکرد چنین همسایه هایی است. 
لیلا آرمان

ایرانیان با سوادترین گروه مهاجرین

دست آوردهای ایرانیان در حیطه پزشکی، قانون، ارتباطات، تولید کالا، آموزش و پرورش، هنر، رسانه‌های جمعی و ورزش سرآمد است. طبق آخرین آمار رسمی اداره سرشماری آمریکا، ایرانیان مقیم در کشور آمریکا از مهاجران سایر ملل جهان در موارد زیر حضور پررنگ‌تری داشته‌اند: 
-۹۲ درصد آنها برای صاحب خانه شدن به بانک اقساط می‌پردازند. 
-۸۴ درصد مدارک لیسانس یا بالا‌تر رادارا هستند. 
-۴۶ درصد صاحب کسب و کار خودشان هستند. 
-۴۸ درصد درآمد دوگانه دارند. 
-۴۳ درصد در راس مقام‌های حرفه‌ای یا مدیریت قرار دارند. 
-۲۶ درصد دارای مدارج دانشگاهی معتبرند که به این ترتیب ایرانیان سرآمد مهاجرین حاضر در آمریکا هستند. 

آنچه باید در مورد چای بدانید

زادگاه اولیه چای چین و هندوستان است. کشف چای در ایران در گیلا ن و مازندران انجام می‌پذیرد. 
 درباره کشف چای می‌گویند: یکی از امپراتوران چین بر یکی از نزدیکان خود غضب کرد و دستور داد او را از شهر بیرون کنند، شخص مورد غضب ماهها در کوه و جنگل سرگردان بود و در نتیجه بسیار ضعیف و زرد رو شد. روزی درختی دید، از روی گرسنگی برگ آن را به عنوان غذا خورد. بعد از مدتی استمرار خوردن برگ این درخت علا ئم بهبود در او ظاهر شد و توان خود را باز یافت. وی مخفیانه به شهر آمد و برای یکی از نزدیکان امپراتور احوال خود را باز گفت. فرد نزدیک به امپراتور سرگذشت فرد مغضوب را برای امپراتور نقل کرد. امپراتور او را احضار کرد و از دیدن صورت زیبا شده او متعجب شد. امپراتور بعد از این حادثه عده‌ای از پزشکان را مامور تحقیق در فواید این گیاه کرد. 
 بهترین زمین برای کشت چای، زمین دارای سنگ‌های آتشفشانی است زیرا چای برای رشد نیاز به فلز فلوئور دارد. 
 چایکاری در چین معمولا  در شکاف دره‌های عمیق صورت می‌گیرد، چرا که در این زمین‌ها فلوئور فراوان وجود دارد. به همین دلیل چای چینی سرشار از فلز فلوئور بوده 
چای ایران از نظر داشتن این عنصر فوق العاده فقیر است و تنها محصولا ت چند نقطه کوهستانی تا ۳ میلی گرم درصدآن را دارا می‌باشد. 
در ژاپن نیز مزارع چای در مجمع الجزایر آتشفشانی قراردارد چرا که دراین مناطق آب، زمین و هوا سرشار از فلز فلوئور است. 
 حکیم میرزا قاضی در کتاب اختیارات خود بعد از ذکر این افسانه می‌نویسد، چای گیاهی است خوشبو، با اندک تلخی، نوشیدن دم کرده آن حرارات باطن را تسکین می‌دهد و خون را صاف می‌کند. 
 دکتر غیات الدین جزایری در کتاب زبان خوراکی‌های خود آورده است، برای اصلا ح و مرغوب شدن چای داخلی بهترین وسیله استفاده از کودهایفلوئوردار مانند آرد ماهی است. 
 چای سبز از بو دادن برگ‌های تازه به عمل میآید و در اثر ماندگی چای تخمیر شده و چای سیاه به دست میآید. 
چای محرک و مقوی معده است ولی معمولا  آن را به عنوان یک نوشابه عادی برای رفع خستگی می‌نوشند. 
 چای سردرد را آرام کرده و رنگ رخساره و خون را صاف می‌کند. 
 چای خشک برای از بین بردن بوی پیاز و سیر مفید است. 
از همه اینها مهم‌تر وجود فلز فلوئور موجب تقویت مینای دندان و استخوان می‌شود. هر چند زیاد روی در خوردن چای رنگ دندان را زرد می‌کند ولی پوسیدگی و کرم خوردگی دندان را به تأخیر می‌اندازد. 

خانواده‌های ایرانی تابستان امسال از کیش استقبال کردند

ششمین جشنواره تابستانی کیش با ارائه تسهیلا تی شامل تخفیف در قیمت هتل‌ها، مراکز پذیرایی و قیمت کالا در جزیره کیش برگزار شد. 
از سوی سازمان منطقه آزاد کیش بودجه ویژه‌ای برای تبلیغات جشنواره تابستانی، جوایز هفتگی، تزئین معابرو برنامه‌های متنوع و شادی اختصاص یافته بود. این برنامه‌ها و تسهیلات سبب شد که ۱۹۹ هزار و ۷۶۷ گردشگر از این منطقه بازدید کنند. تعداد آنها در این دوره نسبت به جشنواره سال قبل بیش از ۳۷ درصد افزایش یافته بود که نشانگر توفیق جشنواره است. سفرهای انجام شده به کیش از دو طریق انجام پذیرفتند. 
تعداد پروازهای هوایی طی دو ماه برگزاری جشنواره ۱۴۴۸ مورد بود که این رقم رشد ۲۶ درصدی را نشان می‌داد و تعداد مسافران دریایی امسال افزایش چشمگیری نسبت به سال قبل داشته که طی دو ماه آخر تابستان ۵۹ هزار و ۲۰۶ نفر از طریق دریا وارد جزیره کیش شدند. 
یکی از نتایج مثبت اقتصادی این جشنواره جلوگیری از خروج میلیون‌ها دلار ارز به خارج از کشور بود. مدیر عامل شرکت مهندسی عمران در این زمینه خبر از اجرای طرح‌های سیاحتی کیش در چهار اسکله تفریحی در بخش شمال این جزیره داد. اسکله اول شامل حوضچه مخصوص شنای بانوان که با وسعت چهارده هزارمتر مربع ساخته خواهد شد و نخستین پلا ژ اختصاصی بانوان در کشور است که مطابق استانداردهای معمول ساخته می‌شود. سه فضای اطراف این پلا ژ کاملا  پوشیده است و در ساحل آن تأسیسات جانبی مانند زمین‌های تنیس، استخر آب شیرین و رختکن و سرویس‌های بهداشتی مخصوص بانوان پیش بینی شده است. بنابراین انتظار می‌رود استقبال از کیش طی سال‌های آتی افزایش یابد و امکانات عرضه شده برای خانواده‌ها زمینه‌های سفرخانواده‌های ایرانی را ارتقاء بخشد. 

به اتاق بازی کودکان بروید

در خبرها آمده بود که «فرهنگسرای کودک» اتاق بازی ویژه کودکان ۳ تا ۶ سال راه اندازی کرده است. گفته می‌شود کارشناسان ویژه کودک در این مرکز حضور یافته و سعی می‌کنند با انجام تست‌های روانشناسی، میزان هوش کودکان و علا قه آنها به مسائل مختلف را بررسی کنند و نتایج حاصله را در اختیار والدین بگذارند. این حلقه گمشده بازی‌های کودکان در ایران است. آیا این حرکت آغازگر مسیر جدیدی برای ارائه خدمات به خانواده‌ها در مورد فرزندانشان است؟ بازی کودکان- برای آنهایی که تصادفا پارکی در حوالی خانه خویش می‌بینند و والدین هم حوصله و رمقی برای بردن کودک به آن دارند- به تاب و سرسره خلا صه شده. امید می‌رود این حرکت «فرهنگسرای کودک» ادامه یابد. 

سینمای ایران نیاز به خانواده‌ها دارد

در شرایطی که سینمای ایران روزگار خوشی ندارد و فیلم‌ها، با فروش مناسبی روبه رو نیستند، امید بسیاری از کارشناسان به استقبال خانواده‌ها از فیلم‌های مربوط به کودکان و ساخته شده برای آنها است. در این روند کارشناسان امید دوباره‌ای نسبت به سینمای کودک ایران- که در دهه ۱۳۷۶ عصرطلا یی را سپری کرد- دارند. جشنواره بین المللی فیلم‌های کودکان و نوجوانان که در ۱۶-۱۰ ماه جاری در اصفهان برگزار می‌شود می‌تواند گامی دوباره برای آشتی خانواده‌های ایرانی با سینمای ایران باشد. مسئولین جشنواره با دعوت از نوجوانان مختلف از سراسر جهان و نمایش آثار پانزده کشور می‌خواهند نفس تازه‌ای به این سینما بدهند. 

انار میوه‌ای با خواص فراوان

انار از جمله میوه هایی است که خداوند درقرآن از آن به نیکی یاد کرده است. این میوه معمولا  اوایل مهرماه تا اوایل زمستان در بازار قابل خرید است. نوع مرغوب و صادراتی این میوه در کاشان و ساوه برداشت می‌شود. 
قیمت انار باتوجه به نوع مرغوبیت آن از هر کیلو۲۵۰ تا ۶۰۰ تومان قابل خرید است. زادگاه این میوه ایران است ولی امروز در بسیاری از کشورها کاشته می‌شود. طعم انار گاهی ترش، گاهی شیرین و بعضا ملس است. 
نوع شیرین انار برای درمان بیماری سینه و ریه مناسب است. ولی انار ترش سینه را خشک می‌کند به همین دلیل برای درد سینه خوب نیست. برای کسانی که طبع گرمی دارند، انار ترش مناسب است. این میوه سرشار از ویتامین هایe، c، b، a است. وجود مقادیر فراوانی از آهن و املا ح دیگر در انار، هضم آن را برای بدن کمی سنگین کرده و نفخ ایجاد می‌کند. 
نکته مهمی که باید در مصرف انار مورد توجه قرار بگیرد سنگین‌تر بودن آب انار از خوردن دانه‌های آن با هسته است چون مغز هسته دانه‌های انار ملین است و پوست سخت دانه‌های انار روده را جارو می‌کند. آب میوه انار دارای قند تانن و یک ماده مفید به نام کرمانانتین است که کبد را پاک و در نتیجه رنگ رخساره را باز می‌کند. 
انار به علت داشتن انواع ویتامین (b) اعصاب را تقویت می‌کند، ضمن اینکه وجود ویتامین (۶ b) ضد استفراغ بوده و ویار زنان باردار را درمان می‌کند. خوردن انار در زمان بارداری موجب رشد کامل طفل می‌شود علا وه بر اینکه انار خون ساز بوده و ساختار خون را اصلا ح می‌کند. 
بهترین موقع برای خوردن انار صبح ناشتا است. 
مصرف انار برای معالجه زخم معده و ورم روده عالی است ضمن اینکه اگر رب انار را با عسل مخلوط کنید برای معالجه زخم بینی و بثورات جلدی مفید است. 
پوست میوه انار در رنگرزی و چرم سازی قدیم به کار می‌رفت به طوری که بهترین قالی‌های ایران را با رنگ آن کار می‌کردند. 
دکتر غیاث الدین جزایری در اولین جلد کتاب زبان خوراکی‌های خود درباره مزیت‌های انار نوشته است نگه داشتن آب میوه ترش انار در دهان برفک و جوش‌های دهان را پاک کرده و لثه را محکم می‌کند همچنین میوه ترش انار برای مبتلا یان به زخم معده و روده خوب نیست و برای سرد مزاجان زیان بخش است، چرا که جاذبه کبد را کم می‌کند ولی در عوض میوه شیرین انار صفرا را رفع و معده و کبد را تقویت می‌کند و تب‌های صفراوی، یرقان و امراض جلدی را درمان می‌کند. 
جوشانده گل انار نیز برای جلوگیری از خونریزی لثه مفید است. 

ویتامین‌ها چه می‌کنند؟ 

بیش از یک قرن از آغاز تحقیقات دقیق‌تر برای شناخت ویتامین‌ها و نقش آنها در سلا مت افراد می‌گذرد و بر خلا ف آنچه بین مردم رایج است دیگر امروزه ویتامین‌ها را با حروف الفبا نامگذاری نمی‌کنند. این مواد نقش مهمی در کارکرد بخش‌های مختلف بدن انسان و جذب انرژی غذاهای مختلف دارند و معمولا  ترکیبات شیمیایی پیچیده‌ای هستند که بدن قادر به ساختن اکثر آنها نیست و باید از طریق غذاهای مختلف به ویژه میوه‌ها و سبزی‌ها به بدن برسند. 
کمبود برخی ویتامین‌ها می‌تواند به بیماری‌های مختلف منجر شود. اما این بدان معنی نیست که بدن به مقدار زیادی از انواع ویتامین‌ها نیاز دارد. همچنین میزان نیاز بدن به انواع ویتامین در سنین مختلف و متناسب با نوع جنسیت تغییر می‌کند. ویتامین‌ها را می‌توان به دو دسته تقسیم کرد؛ دسته اول ویتامین‌های محلول در آب و دسته دوم ویتامین‌های محلول در چربی. دسته اول را بیشتر می‌توان در میوه‌ها و سبزی‌ها پیدا کرد و دسته دوم را بیشتر باید در غذاهای چرب جست و جو کرد. برخی میوه‌ها و سبزی‌ها و انواع غذاها ممکن است در اثر محیط ویتامین‌های خود را از دست بدهند. مثلا  ویتامین «ث» در اثر حرارت و ویتامین «۱ b» در اثر نور خورشید از بین می‌رود. به همین دلیل کارشناسان تغذیه توصیه می‌کنند سبزی‌ها و میوه‌ها را تا حد ممکن تازه و خام مصرف کنید. برعکس آنچه مردم تصور می‌کنند میوه‌ها و سبزی هایی که به سرعت منجمد شده و به بازار مصرف عرضه می‌شوند از سبزی هایی که در سبزی فروشی‌ها وجود دارند ویتامین بیشتری دارند، زیرا انجماد سریع مانع از بین رفتن ویتامین‌ها می‌شود. اما گذشت زمان باعث می‌شود بسیاری از سبزی‌ها ویتامین‌های خود را در دمای عادی از دست بدهند. به اعتقاد متخصصان تغذیه بدن در شرایط عادی به ویتامین‌های مکمل و … نیازی ندارد. بلکه مقادیر لا زم را می‌توان از طریق یک رژیم غذایی متعادل به بدن رساند. همچنین برخی مردم تصور می‌کنند اگر ویتامین بیشتری به بدن خود برسانند وضعیت بهتری پیدا خواهند کرد. در حالی که چنین نیست و بیش از مقادیر مورد نیاز بدن اگر ویتامین وارد بدن شود در مواردی دفع خواهد شد، در بعضی اوقات منفعتی برای بدن ندارد و حتی ویتامین‌های محلول در چربی ممکن است برای بدن مضر نیز باشد. 
ویتامین های>c، «۱>b، «۲>b، «۶>b، «۱۲>b، اسید فولیک (فولا ت)، نیاسین (اسید نیکوتینیگ) و اسید پانتوتنیک و بیون ویتامین‌های محلول در آب هستند. در شماره بعدی بازارچه خوراک، فوائد این ویتامین‌ها و غذاهایی که این ویتامین‌ها را می‌توان در آن یافت شرح داده می‌شود. 

هزینه یک وعده سالا د لوبیا سبز (۳ تا ۴ نفر) 

سالا د لوبیا دارای فیبر محلول، ویتامینb و a، بروم و چربی می‌باشد. 

حذف بازارهای زیرزمینی مقاطع فولا دی و ادامه کمبود سیمان

مصرف کننده می‌تواند اطمینان پیدا کند که در بورس فلزات تهران از عرضه مقاطع فولا دی غیر استاندارد خبری نیست. 
راه اندازی اولین بورس مقاطع فولا دی جهان در تهران، حذف بازارهای زیرزمینی مقاطع فولا دی را نوید می‌دهد. طی سال‌های گذشته که واردات مقاطع فولا دی ممنوع بود یا براساس سهمیه بندی صورت می‌گرفت و از سوی دیگر تولید کارخانه‌های داخلی به اندازه نیاز مردم نبود در فواصل زمانی که ساخت و ساز رونق می‌گرفت، مردم با کمبود شدید و افزایش قیمت شدید این محصولا ت مواجه می‌شدند. 
این کمبود بیشتر شامل تیرآهن و میلگرد می‌شد که سا لهایی نه چندان دور به صورت حواله‌ای در اختیار مردم قرار می‌گرفت و این موضوع بازار کار دلا لا ن را رونق داده بود. اما هیچ گاه همه خریداران به کالا‌های مورد نظر خود با قیمت مناسب دسترسی پیدا نمی‌کردند. 
چند روز پیش اولین بورس فلزات در جهان که مقاطع فولا دی در آن خرید و فروش می‌شود راه اندازی شد که به اعتقاد کارشناسان حذف همزمان قیمت گذاری مقاطع فولا دی دولتی که وارد این بورس می‌شوند می‌تواند به حذف تدریجی بازارهای زیرزمینی بیانجامد. 
در حال حاضر معاملا ت بالا ی ۲۰۰ تن مقاطع فولا دی در بورس فلزات امکان پذیر است و شمش، ورق، تیرآهن و میلگرد مجوز معامله در این مرکز را کسب کرده‌اند که دو محصول آخری بیشتر مورد نیاز مردم برای ساخت و ساز است. 
گرچه در حال حاضر امکان خرید تیرآهن و میلگرد توسط مصرف کنندگان جزءوجود ندارد اما قانونی شدن معاملا ت و کاهش پنهان کاری در بازار می‌تواند به تعادل قیمت‌ها و عدم مواجهه بازار با کمبود ختم شود. 
طبیعتا در صورتی که به دلیل افزایش تقاضا و ناتوانی تولیدکنندگان داخلی، بازار با مشکل روبه رو شود، دولت با مشاهده وضعیت می‌تواند درها را به روی واردات، اندکی باز کند و با کاهش عوارض و سود بازرگانی قیمت‌ها را متعادل کرده و ازمصرف کنندگان حمایت کند. همچنین در مقاطع زمانی که عرضه بیش از حد موجب نوسان شدید بازار و زیان تولیدکنندگان شود، امکان افزایش موانع واردات به سرعت وجود دارد. 
نکته مثبت دیگر نظارت بر کیفیت مقاطع فولا دی در بورس تهران است. طی سال‌های اخیر کشورهای همسایه شمالی ایران انبوه مقاطع فولا دی غیراستاندارد را روانه بازار کشور کرده‌اند که به دلیل ضعف نظارت، استفاده از تیرآهن و میلگردها امنیت ساخت و ساز را کاهش داده است. 
براساس قانون بورس فلزات تهران هر محصولی برای عرضه در این مرکز باید از سوی هیأت پذیرش تأیید شود و شرط تأیید نیز پوشش دادن استانداردهای محصول مورد نظر است. بنابراین خریداران می‌توانند مطمئن باشند در بورس فلزات تهران از عرضه مقاطع فولا دی غیراستاندارد خبری نیست. 
اثر روانی فعالیت این مرکز نیز بسیار مثبت است. مردم می‌دانند که همواره عرضه مقاطع فولا دی وجود دارد و نوسان قیمت‌ها از حد مشخصی تجاوز نمی‌کند. بنابراین نیازی به احتکار وجود ندارد و بخش قابل توجهی از دغدغه کسانی که در امر ساخت و ساز فعالیت دارند از بین می‌رود. 
کارشناسان معتقدند این شیوه آزادسازی بازار باید در زمینه سیمان نیز ایجاد شود. 
امسال مسئولا ن وزارت بازرگانی بااجرای طرحی که براساس آن قیمت سیمان آزاد می‌شد مخالفت کردند و این موضوع باعث شد کمبود سیمان و بازار سیاه آن همچنان وجود داشته باشد. 
با وجود آنکه قیمت هر کیسه ۵۰ کیلویی سیمان حدود ۱۲۰۰ تا ۱۵۰۰ تومان تعیین شده، اما در بازار سیمان ازکیسه‌ای ۳۰۰۰ تا ۵۰۰۰ هزار تومان در مناطق مختلف به فروش می‌رود. کارشناسان طرحی ارائه کرده بودند که براساس آن سیمان به قیمت جهانی در بازار کشور عرضه شود و مازاد سودی که به کارخانه‌ها تعلق می‌گیرد صرف واردات کلینکر (ماده اولیه سیمان) شود تا کمبودها از بین برود. اما مسئولا ن وزارت بازرگانی مخالف این طرح بودند و معتقد بودند افزایش قیمت‌ها سرو صدای مصرف کنندگان را در خواهد آورد. این در حالی است که سرو صدای مصرف کنندگان باز هم درآمده، زیرا هم قیمت‌ها از قیمت جهانی فراتر رفته و هم اینکه در بسیاری از موارد اصلا  سیمان در بازار یافت نمی‌شود. 
در صورت اجرای طرح آزادسازی، قیمت سیمان حدود ۲۰ درصد از قیمت‌های مصوب بیشتر می‌شد و به حدود ۱۵۰۰ تا ۱۸۰۰ تومان می‌رسید و
ما به التفاوت از سوی کارخانه‌های سیمان صرف وارد کردن کلینکر و سیمان از خارج می‌شد. 
سیمان از جمله کالا هایی است که به دلیل وزن بالا و آسیب دیدن در شرایط مختلف جوی امکان
حمل و نقل و واردات آن به آسانی وجود ندارد و بالا بودن قیمت‌های جهانی نسبت به قیمت مصوب باعث شده است توجیهی برای واردات آن وجود نداشته باشد. 
یکی دیگر از ریشه‌های مشکل کمبود سیمان، 
بد مصرف کردن آن در ایران است. سالا نه حدود ۱۰ تا ۲۰ درصد سیمان مصرفی کشور به دلیل رواج ساخت و سازهای سنتی به هدر می‌رود که کارشناسان صنعت ساختمان، صنعتی شدن ساخت و ساز و رواج انبوه سازی را راه حل این مشکل می‌دانند. 

به استقبال فصل سرما برویم 
ارزانترین راه برای گرم کردن خانه
نگاه

مواره با آغاز فصل سرما، گرم کردن خانه به دغدغه اصلی افراد تبدیل می‌شود. 
هزینه‌های بالا سبب شده تا آنان همواره در جستجوی راهی برای کم شدن بهایی باشند که بابت گرم کردن محل زندگی خود می‌پردازند. غالبا برای این کار راههای ساده‌ای وجود دارد که به میزان قابل توجهی از هزینه‌ها می‌کاهد. نخست باید دریافت که در شهرشما، ارزان‌ترین انرژی (سوخت) کدام است. غالبا از گاز به عنوان ارزان‌ترین نوع سوخت یاد می‌شود اما استفاده از پرتو نور خورشید نیز در بسیاری از مواقع مثمرثمر است. برای این کار بهتر است پرده‌ها را کمی کنار بزنید یا از استفاده از سایبان اجتناب ورزید تا شعاع‌های نور خورشید به اتاق‌های شما راه یابند. فراموش نکنید تنها اتاق هایی را که مورد استفاده قرار می‌گیرند گرم کنید. در وهله دوم سعی کنید از شیشه‌های دو جداره برای پنجره هایتان استفاده کنید. مطمئن باشید هزینه نصب آنها بسیار کمتر از بهایی خواهد شد که رفته رفته در قبال مصرف انرژی می‌پردازید. سپس اطراف بخاری را بیازمائیدتا هیچگونه شکافی در آن حوالی وجود نداشته باشد، در غیر این صورت هرچه سریع‌تر اقدام به گرفتن این رخنه‌ها کنید. هنگامی که در خانه نیستید بهتر است بخاری (یا هر وسیله گرمازای دیگری را) خاموش کنید. بررسی فنی مشعل‌ها (سالا نه یک بار) نیز در محل هایی که از شوفاژ و یا … سود می‌جویند ضروری است. لوله‌های آبی را نیز که از هوای سرد عبور می‌کنند با نوارهای مخصوص بپوشانید و مبلمان خانه را دور از دیوارها قرار دهید. سومین مرحله به کار در آشپزخانه باز می‌گردد. به هنگام پختن غذا، از باز کردن در ظرف غذا خودداری کنید. هر بار بین بیست تا پنجاه درصد گرمای آن از دست می‌رود. پنج دقیقه قبل از پایان زمان طبخ، زیر ظرف را خاموش کنید. 
هیچ گاه از اجاق گاز برای گرم کردن آشپزخانه استفاده نکنید، این کار خطر زیادی را در پی دارد. اجازه دهید یخ گوشت یا دیگر مواد خوراکی یخ زده، پیش از پخته شدن در هوای اتاق آب شود و در نهایت پیش از خرید هر نوع وسیله گرمازایی از کیفیت آن باخبر شوید و در خانه نیز، لباس گرم بپوشید. 

بررسی اقتصاد سیاسی جهانی شدن
جهانی شدن و نقش اقتصادی دولت

ترجمه: دکتر وحید بزرگی
اشاره: جهانی شدن یک پدیده فراگیر است که تمامی عرصه‌های زندگی اجتماعی بشر از جمله حوزه‌های اقتصاد، سیاست و فرهنگ را در بر گرفته است. اولین نشانه‌های این پدیده در عرصه‌های اقتصاد و تجارت بروز کرده و تأثیرات عمیقی بر ساختارها و نقش‌های نهادهای مختلف اجتماعی به ویژه دولت بر جا گذاشته است. 
 «ریچارد هیگات» مدیر مرکز مطالعات جهانی شدن و منطقه گرایی و استاد علوم سیاسی و مطالعات بین المللی دانشگاه «واروپک» انگلیس در مقاله‌ای تحت عنوان «اقتصاد سیاسی جهانی شدن: آیا گذشته می‌تواند بیانگر زمان حاضر باشد» به بررسی نقش اقتصادی دولت در نظام بین المللی پرداخت است. 
در این مقاله که در «خبرنامه رویدادها و تحولات سازمان جهانی تجارت (نشریه نمایندگی تام الاختیار تجاری جمهوری اسلامی ایران) به چاپ رسیده پس از بررسی تاریخ مسئله جهانی شدن، پدیده جهانی شدن در عصر اجماع واشنگتن که مفاهیمی همچون آزادسازی تجاری، مقررات زدایی و خصوصی سازی به گفتمان حاکم تبدیل شده بود مورد تجزیه و تحلیل قرار گرفته است. در ادامه این مقاله به بررسی ویژگی‌های فرایند جهانی شدن در عصر پس از اجماع واشنگتن که مفاهیمی همچون جامعه مدنی، سرمایه اجتماعی، ظرفیت سازی، مدیریت شفافیت، نهادسازی، شبکه‌های تأمین اجتماعی و ساختار اقتصادی بین المللی مطرح شده می‌پردازد. در پایان نیز مرحله ششم جهانی شدن مورد بررسی قرار گرفته و با نتیجه گیری تحولات چشم انداز‌های آینده نشان داده شده است. 
اقتصاددانان و به ویژه مورخین اقتصادی در چند سال اخیر بحثهای زیادی در این باره کرده‌اند که آیا «جهانی شدن» یک پدیده جدید است یا خیر. بحثهای آنها روی متغیرهای مشهودتر و قابل سنجش‌تری متمرکز بوده است که با استفاده از آنها می‌توانستند دریابند که آیا اقتصاد جهانی در پایان قرن بیستم بازتر از پایان قرن نوزدهم بود یا خیر. این امر آنها را قادر ساخته است تا درسهایی از گذشته برگیرند. من به خصوص به عنوان یک استاد علوم سیاسی در همایشی که عمدتا از مورخین اقتصادی تشکیل می‌شود، نمی‌خواهم وارد این بحث شوم. بلکه می‌خواهم نشان دهم بحثهایی که درباره جهانی شدن و پیوستگی و گسستگی اکنون با گذشته انجام گرفته فقط به بحثهای فوق محدود و منحصر نمی‌شود. در سایر رشته‌های علوم اجتماعی هم بحثهای شدیدی درباره نو یا کهنه بودن پدیده جهانی شدن و درسهای احتمالی گذشته وجود داشته است. 
اینکه برخی از این بخشها غیرتجربی‌تر از بخشهای اقتصادی به نظر می‌رسد، تا حد زیادی معلول پیچیده‌تر و مناقشه برانگیزتر بودن تعاریف جهانی شدن در رشته‌های غیراقتصادی علوم اجتماعی است. به نظر من، این ابهام تعریفی و درنتیجه تردید تحلیلی را در مقایسه با بحثهای کمی جزئی نگر اقتصاددانان می‌توان یک مزیت تحلیلی دانست. بعلاوه، این بحثهای تجویزی و اغلب سیاسی_اجتماعی درباره ماهیت جهانی شدن به فهم و شناخت نحوه «مدیریت» جهانی شدن بیشتر کمک می‌کند تا بحثهای فنی و گاه بی حاصل درباره ماهیت جهانی شدن به عنوان یک پدیده اقتصادی محض. 
بر این اساس، هدف نوشته حاضر بررسی یکی از عناصر بحث گسترده‌تر درباره جهانی شدن است: ارتباط جهانی شدن با مفهوم مدیریت. در این راستا، من می‌کوشم تا مفهوم مدیریت در دو حوزه اقتصاد و علوم سیاسی را به هم پیوند بزنم، به ویژه از این جهت که در دهه آخر قرن بیستم پیوند زدن بین جهانی شدن و مدیریت به طور فزاینده‌ای رایج شد. در آن دوره، موضوع مدیریت و به خصوص مدیریت فرا سرزمینی یا مدیریت فراتر از مرزهای دولتهای ملی به شدت تحت الشعاع تعاریف محدود و بسیار عقلانی، اقتصادی و اداری درباره نحوه تقویت مشکل گشایی مؤثر و کارآمد به ویژه در حوزه سیاست گذاری اقتصادی قرار گرفت. مدیریت از سیاست جدا گشت و عناصر تجویزی، اخلاقی و رقابتی سیاست نادیده گرفته شد. در قسمت اول نوشته حاضر دلیل و ماهیت این وضعیت و برخی از تبعات سلطه احتمالی این دیدگاهها برای شناخت و برداشت ما از آینده جهانی شدن را بررسی خواهم کرد. من نشان خواهم داد که از نظر تاریخی، این اولین بار نیست که شناخت مدیریت (فراسرزمینی) از سیاست جدا گشته است و این امر نه تنها از عوامل فکری بلکه از عوامل اجتماعی- سیاسی نیز ریشه می‌گیرد. مشخصا، من نشان خواهم داد که در برداشتهای موجود، عناصر قوی وجود دارد که سابقه آنها به عصر استعمار اروپا برمی گردد. پس از این بررسی تاریخی مختصر، تبیین‌های دیگری را درمورد مفهوم مدیریت مطرح کرده و می‌کوشم تا عناصری از پیوستگی و گسستگی را در برداشت ما از این مفهوم در طول قرن بیستم و قرن جاری- یعنی زمانی که بحث فزاینده درباره مدیریت جهانی به صریحترین شکل با مدیریت فراسرزمینی گره خورده است- نشان دهم. 
البته دردوران پس از جنگ سرد، در قاموس علوم اجتماعی و علوم سیاست گذاری، مفهوم جهانی شدن رایجترین و در عین حال مبهم‌ترین مفهوم بوده است. در نوشته حاضر نمی‌توان به مرور تعاریف متعدد آن- اعم از اقتصادی، سیاسی، فرهنگی، جامعه شناختی یا انسان شناختی- پرداخت. با توجه به هدف نوشته حاضر یعنی ارتباط جهانی شدن و مدیریت و تکیه بیشتر من بر مدیریت نه جهانی شدن، من از یک تعریف اقتصادی معیار درمورد جهانی شدن استفاده می‌کنم: وجود گرایشی به سوی همگرایی اقتصادی بین المللی، آزادسازی و مقررات زدایی مالی در سطحی فراتر از حاکمیت دولتهای سرزمینی. با چنین نگرش کلی، تعریف من درباره مدیریت هم بدین قرار خواهد بود: ترتیباتی- از کم نفوذ تا پرنفوذ- که به وسیله بازیگران مختلف برای پیشبرد، اداره، کنترل، تنظیم و تعدیل جهانی شدن بازار ایجاد می‌گردد. البته، مدیریت جهانی از پیشینه فکری و دستور کار سیاست گذارانه بسیار وسیعتری نسبت به مدیریت محدود اقتصاد بین الملل در پایان قرن بیستم برخوردار است. هر چند در نوشته حاضر به دستور کار امنیت جهانی نمی‌پردازیم، ولی قرن بیستم- به رغم شکست تلاشهایی که برای تأسیس نهادهایی مثل «جامعه ملل» انجام گرفت- شاهد رشد نهادهای چند جانبه و منطقه‌ای بوده است که یکی از محققان آن را «قانونمند شدن» فزاینده نظم جهانی خوانده است. 
مدیریت فراسرزمینی در گستره تاریخ
مدیریت فراسرزمینی پدیده جدیدی نیست. به طور خلاصه، بحثهای اخیر درباره مسأله امپراتوری و نظم جهانی، نوعی مدیریت فراسرزمینی را به یاد می‌آورد. تجربه‌ها و مدلهای مختلف اقتدار پادشاهی که حداقل به رم باستان برمی گردد، در واقع نمونه هایی از مدیریت فراسرزمینی با نامهایی دیگر است. ما در نوشته حاضر به رم برنمی گردیم و جهانی شدن (با هر تعریفی از آن) را هم شکل دیگری از امپریالیسم و جهانخواری نمی‌خوانیم. در غیر این صورت، یک منطق ساختاری و جبرگرایانه برای سازمان اقتصادی و سیاسی تاریخی و مدرن قایل شده‌ایم که برای من خوشایند نیست. در عوض، من در این مقدمه بسیار کوتاه می‌خواهم نشان دهم که در دوره موردنظر این همایش- از سال ۱۸۷۰ تاکنون- می‌توان حداقل پنج دوره را از نظر مدیریت فراسرزمینی مشخص نمود. این دوره‌ها در جدول شماره یک آمده‌اند. بعد از توضیح مختصر دوره‌های اول تا سوم، دوره‌های چهارم و پنجم را عمیقتر بررسی خواهیم کرد. 
این دوره بندی هم بر اساس عناصر واقعی و عینی و هم بر اساس عناصر فکری و ذهنی مبتنی است. عناصر واقعی و عینی عبارتند از مراحل کاملا متمایزی که در تاریخ اقتصادی و سیاسی دنیای مدرن وجود دارند. عناصر ذهنی هم یکی از مضامین اصلی نوشته حاضر را تشکیل می‌دهند: تغییری که در برداشت حاکم از مدیریت فراسرزمینی- به عنوان یک علم خنثی و بیطرف درباره مدیریت و سیاست گذاری یا صرفا به عنوان جنبه‌ای از یک فعالیت وسیعتر و غیرقابل تفکیک زندگی انسان با تمام وجوه تجویزی و رقابتی آن که آن را سیاست می‌خوانیم- در دوره‌های مختلف به وجود می‌آید. مدیریت فراسرزمینی در دوره اول یعنی در عصر استعمار قدرتهای بزرگ اروپایی نمونه بارز تفکیک سیاست و مدیریت از هر دوجنبه نظری و عملی بود. حتی اگر راهبردهای حکومت غیر مستقیم بریتانیا را با راهبردهای حکومت مستقیم فرانسه مقایسه کنیم، باز هم در هر دو برداشتی از حکومت دیوانسالارانه خنثی و کارشناسانه وجود داشت که در آن سیاست - از لحاظ نظری- جایی نداشت. قطعا، هیچ برداشتی از سیاست به معنای یک فرایند انتخاب رقابت آمیز که باعث تقویت نمایندگی مردم و پاسخگویی حاکم گردد، وجود نداشت. 
در دوره دوم یا عصر استعمارزدایی پس از جنگ جهانی دوم، مدیریت فراسرزمینی تابع برداشتهای اجتماعی- سیاسی ماکس وبر از اقتدار و دگرگونی شد، چیزی که به طور وسیعی به نظریه نوسازی معروف شد. در اینجا، عناصر اصلی عبارت بودند از انتشار فناوری و سرمایه. در عین حال، بخشی از این پدیده نیز انتشار هنجارهای اجتماعی - سیاسی مدرن غرب و به خصوص اشاعه نظامهای حکومتی غربی مبتنی بر انتخابات و نمایندگی حداقل از نظر فکری بود. و باز اصل کلی به انتخاب نظامهای پارلمانی مورد نظر بریتانیا یا نظامهای ریاستی مورد نظر فرانسه مربوط می‌شد. نکته مورد نظر ما این است که در این دوره، مدیریت صرفا به معنای محدود اداره کارآمد و مؤثر فرایند سیاست گذاری تلقی نمی‌شد بلکه به معنای پاسخگویی و نمایندگی یعنی محصول سیاست نیز قلمداد می‌شد. 
در دوره سوم یعنی دوره بلافاصله پس از استعمارزدایی از اواخر دهه ۱۹۵۰ تا اوایل دهه ۱۹۷۰، «شکست سیاست» و ناتوانی در ارائه یک نظریه کلان درباره نوسازی باعث شد که در برداشتهای موجود از مدیریت فراسرزمینی یک بار دیگر عناصر سیاسی مدیریت (پاسخگویی و نمایندگی) کمرنگ شده و گرایشی به سوی ایجاد یک علم سیاست گذاری عمومی به وجود آید. ولی این بار نظریه‌های اقتصادی، عقل گرا و انتخاب محور درباره سیاست گذاری عمومی بیش از نظریه‌های کلان جامعه شناختی از نوع نظریه‌های طرفداران ماکس وبر نقش داشتند. 
تفاوت اصلی رویکرد اقتصادی و مدیریت گرا و رویکرد جامعه شناختی به نوسازی این بود که اولی روی دروندادها و دومی روی بروندادها تکیه می‌کرد. مهمتر اینکه، رویکردهای جدید به نظم و ثبات بیش از تغییر و دگرگونی بها می‌دادند. برای اندیشمندان مهم، آنچه بیشترین اهمیت را داشت، میزان توانایی حکومت در اتخاذ و اجرای سیاستها بود و نه شکل حکومت یا خصلت نمایندگی و سطح پاسخگویی آن. اگر سیاست گذاری کارآمد مستلزم سرکوب خودسرانه سیاست بود، این کار روا بود. ابزارگرایی فن سالارانه که در نظامهای دموکراتیک توسعه یافته اغلب یک خطر تلقی می‌شد، در جوامع در حال توسعه یکی از محاسن مدیریت و حکومت قلمداد می‌شد. این امر به ویژه درمورد رابطه آنها با اقتصاد جهانی شاهد تحولاتی سریع در عناصر اصلی جهانی شدن (آزادسازی تجاری، مقررات زدایی مالی و خصوصی سازی) صدق می‌کرد. 
این سه روند - سلطه تحلیل اقتصادی، تکیه بر نظم سیاسی به معنای فقدان کشمکش به هر نحوی، و تأکید بر بروندادها به جای دروندادهای فرایند سیاست گذاری- مشخصه دوره بلافاصله پس از استعمارزدایی را تشکیل می‌دادند که در دوره چهارم تعدیل و متحول شدند. 
مرحله چهارم: آغاز مدیریت معاصر: اجماع واشنگتن
دولت و محدودیتهای اقتصادگرایی
از نظر بسیاری از ناظران و صاحبنظران، افزایش و گسترش چشمگیر جهانی شدن در ربع آخر قرن بیستم از عملکرد بازار سرچشمه گرفته است و در این چارچوب، «بازار» در مقابل «مدیریت» قرار می‌گیرد. هرگاه «مدیریت» پا به میدان گذاشته، عمدتا تأثیری منفی به جا گذاشته است. ولی حتی در افراطی‌ترین برداشتهای نولیبرالی درباره جهانی شدن اقتصادی - آنچه در دنیای پس از جنگ در نیمه اول دهه ۱۹۹۰ مشاهده کردیم- چنین قطب بندی افراطی همواره گمراه کننده بوده است. همان طور که کارل پولانی مدتها قبل اشاره نمود، بازارها همواره تابع و محصول شرایط اجتماعی بوده‌اند. 
با گسترش سریع بازارهای مالی جهانی و مقررات زدایی از آنها در دهه گذشته در اثر پیشرفتهای تکنولوژی و ارتباطات که باعث افزایش مبادلات مالی از حدود ۲۰۰ میلیون دلار در روز در اواسط دهه ۱۹۸۰ به ۵/۱ تریلیون دلار در روز در اواخر دهه ۱۹۹۰ شد، دچار این تصور شدیم که قدرت بازار کاملا از حاکمیت دولت رها شده است. فقط پس از بروز بحرانهای مالی سال ۱۹۹۷ بود که سیاست گذاران با نفوذ کم کم پذیرفتند که این امر از نظر کارکردی ممکن است ایراد داشته باشد و یک اقدام سیاسی جدی - و نه یک اقدام اقتصادی محض - را می‌طلبد. 
یکی از ابعاد این تجدید نظر به رابطه ضرورت حفظ آزادی و آزادسازی مستمر بازارها از یک طرف و ضرورت مدیریت پایدار اقتصاد بین الملل برای تضمین این آزادسازی مستمر و در عین حال تعدیل آثار سوء عملکرد بازار در شرایط جهانی شدن از طرف دیگر مرتبط می‌شود. در واقع، بعد از ضربه جهانی شدن در سال ۱۹۹۷، حتی در میان افراطی‌ترین محافل طرفدار بازار نیز پذیرفته شد که جهانی شدن ممکن است نطفه نابودی خود را در دل داشته باشد. 
این رابطه پیچیده و مناقشه انگیز بین بازار از یک سو و ابعاد نظری و عملی مدیریت در خارج از قلمرو دولت سرزمینی در شرایط جهانی شدن از سوی دیگر از سه رابطه پویا (و اغلب تنش آمیز) متأثر می‌گردد: 
۱- کشمکش (اصولا ایدئولوژیک) بین آزادسازی از یک طرف و تقاضا برای ایجاد نوعی قانونمندی مجدد بین المللی از طرف دیگر که از زمان بروز بحرانهای ارزی از ژوئیه ۱۹۹۷ به وجود آمده است. 
۲- تعامل فزاینده بین بازیگران بین دولتی و دولتهای قوی از یک سو و برخی بازیگران دولتی و غیر دولتی (دولتهای ضعیف و سازمانهای غیر دولتی قویتر) از سوی دیگر. 
۳- این باور که آنچه در کانون مبارزه آینده در مورد تداوم سرعت جهانی شدن قرار دارد، مبارزات سیاسی درباره توزیع ثروت جهانی است و نه مبارزات اقتصادی فنی محض درباره بهترین شیوه تولید ثروت. 
نهادهای کنونی مدیریت اقتصاد بین الملل (بویژه صندوق بین المللی پول، گروه بانک جهانی و سازمان جهانی تجارت) منافع دولتهای قدرتمند و نه ضعیفتر را نمایندگی می‌کنند. هنجارها و قواعد جهانی که ساختار نهادی بخش عمده دو دهه آخر قرن بیستم (مرحله چهارم در جدول شماره یک) را به وجود آوردند، اکنون عموما «اجماع واشنگتن» خوانده می‌شوند. تلاشهایی را که بعد از سال ۱۹۹۷ برای اصلاح این هنجارها و قواعد در حوزه‌های تجارت، سرمایه گذاری، استانداردهای کار، محیط زیست، شفافیت، ظرفیت سازی و «مدیریت» انجام گرفت، می‌توان تلاشهایی برای ایجاد یک «اجماع فرا واشنگتنی» خواند (مرحله پنجم در جدول شماره یک). هر دو مرحله تحت الشعاع دستور کار کشورهای شمال قرار داشتند. در درون این نهادها، دولتهای ضعیف‌تر در واقع «قاعده پذیر» یا منفعل بودند. ولی یک کشمکش و گذارسیاسی در جریان است. هنوز نمی‌توان گفت که نتیجه این فرایند سیاسی چه خواهد بود، ولی ممکن است قواعد پیشنهادی به طور فزاینده‌ای فاقد مشروعیت باشند و یا از طرف کشورهای فقیر‌تر به اجرا در نیایند یا کشورهای فقیر‌تر درگیر حتی در صورت تمایل به اجرای آنها، کماکان ظرفیت و توانایی دولتی لازم برای اجرای آنها را نداشته باشند. 
در هر صورت، این فرایند‌ها آثاری منفی برای دستیابی به یک اجماع در مورد هنجارهای مدیریت جهانی در بر دارند. دستور کار مرحله پنجم درباره مدیریت جهانی «از بالا به پایین» که در اواخر دهه ۱۹۹۰ مطرح شد، مثل «اجماع واشنگتن» در مرحله چهارم، بر اساس نوعی برداشت از مدیریت به معنای «کارایی و کارآمدی» و نه به معنای دموکراسی، پاسخگویی و ایجاد یک نظم جهانی عادلانه‌تر مبتنی است. این دستور کار‌ها به جای ایجاد یک رشته کالاهای عمومی جهانی با هدفی اصلاح گرانه، ممکن است به ظهور اشکال جدیدی از مقاومت دامن بزنند. بدون یک تعهد اصولی و عملی به جلوگیری از جهانی شدن نابرابری، سیاست جهانی ممکن است به بروز یک قطب بندی جدید بینجامد. چرا؟ 
همان طور که اکنون در نهادهای اقتصادی بین المللی و حتی شرکتها اذعان می‌شود، برای جلب حمایت سیاسی داخلی از آزادسازی مستمر اقتصاد جهانی، تکیه بر مزایای اقتصادی آن کافی نیست. حال برای جلوگیری از به خطر افتادن مزایای رشد اقتصادی سریع چند دهه اخیر، چگونه می‌توان انسجام اجتماعی را در مقابل آزادسازی - که چالشی عمده برای حکومتها و نهادهای بین المللی در قرن ۲۱ می‌باشد- حفظ کرد؟ این فقط به کشورهای در حال توسعه مربوط نمی‌شود. آزادسازی اقتصاد بین الملل به رغم موفقیت آن در افزایش کلی ثروت، پیروز نگشته است. تأکید بر بازار آزاد و دولت کوچک باعث ایجاد نابرابریها و ناهماهنگی هایی در رابطه اقتصاد جهانی با دولت ملی شده است که مفهوم «مصالحه لیبرالی محکم» 
 (embedded liberal compromise) جان راگی درباره کشورهای توسعه یافته را هم زیر سؤال برده است. ولی اهمیت لیبرالیسم محکم برای ثبات سیاسی و رونق اقتصادی در دوران معاصر احتمالا بیشتر از گذشته است. 
جهانی شدن و نابرابری
اکنون گروههای بیشتری تأکید می‌کنند که تکیه همزمان بر بازار آزاد و کاهش رفاه داخلی جبرانی باعث بروز واکنشهای شدیدی از طرف خسارت دیدگان می‌شود. پاسخ متعارف اقتصاددانان نوکلاسیک - اینکه جهانی شدن رفاه کلی را افزایش می‌دهد- ممکن است از لحاظ نظری و عملی درست باشد ولی در عصری که آمیخته با نوعی قطب بندی اقتصادی به نظر می‌رسد، از لحاظ سیاسی اعتباری ندارد. اینکه بین افزایش نابرابری و جهانی شدن یک رابطه سببی یا یک رابطه همبستگی محض وجود داشته باشد، از لحاظ نظری بسیار مهم است، ولی وجود یک رابطه همبستگی به تنهایی می‌تواند آن را به یک مسأله سیاسی بسیار مهم تبدیل سازد. کشف این رابطه همبستگی باعث می‌شود که خسارت دیدگان فکر کنند که جهانی شدن حداقل یکی از دلایل عمده فلاکت آنهاست (اگر نگویند تنها دلیل آن). 
از لحاظ سیاسی، آنچه در مورد جهانی شدن حایز اهمیت است، برداشت سخنگویان و خسارت دیدگان در مورد نقش جهانی شدن در تشدید نابرابری و نقش نهادهای موجود در تقویت وضع موجود - به جای تغییر آن - است. آنچه در مقاله حاضر اهمیت دارد، این است که وقتی شکاف بین استفاده کنندگان و زیان دیدگان جهانی شدن آشکار می‌شود، رابطه همبستگی بین جهانی شدن و فقر به تنهایی باعث ایجاد اشکالی از سیاست منازعه آمیز شبیه چند سال اخیر می‌گردد. 
در این وضعیت، بین المللی شدن امور تجاری و مالی صرفا به نظریه اقتصادی مربوط نمی‌شود بلکه به عمل سیاسی منازعه آمیز نیز مربوط می‌شود. به طور فزایند ه ای سازمانهای غیر دولتی در مورد آثار جانبی آزادسازی اعتراض می‌کنند. برخلاف نظر برخی از اقتصاددانان، این اعتراضات صرفا نظرات حمایت گرایانه گروههای جاهل و تنگ نظر شیفته ایدئولوژیهای افراطی نیست، گو اینکه گاه می‌تواند چنین باشد. برعکس، در مواقعی که جوامع ارزش زیادی برای وسیله و هدف، هر دو، قایل می‌شوند، گروههای مذکور نگرانی زیادی در مورد آثار اجتماعی ثبات برانداز و انسجام برافکن آزادسازی نشان می‌دهند. 
ولی آیا لیبرالیسم محکم می‌تواند حفظ یا احیا شود؟ مهمتر اینکه، آیا می‌تواند جهانی شود؟ بخش زیادی از نظریه اقتصادی همواره از فرایندهای سیاسی و اجتماعی ثبات آور جامعه مدنی کشورهای توسعه یافته غافل بوده است. این امر عمدتا معلول آن بوده است که در علم اقتصاد، نظریه دولت بسیار بسیار محدود بوده است. در علم اقتصاد، دولت- بخصوص دولت رفاهی پس از جنگ جهانی دوم- همیشه ناکارا می‌باشد. بر این اساس، صرفنظر از تأمین کالاهای عمومی اساسی - حاکمیت قانون و امنیت خارجی - اقتصاد عمومی در عصر جهانی شدن دیر یا زود از میان خواهد رفت. براساس این برداشت محدود از دولت، بحثهای دهه ۱۹۹۰ در مورد مدیریت جهانی عمدتا در چارچوب یک برداشت اقتصادی نوکلاسیک و یک برداشت سیاسی نولیبرالی محدود از دولت به عنوان یک «نگهبان» انجام می‌گرفت. 
ولی بازارها پدیده هایی اجتماعی- سیاسی هستند. در بلند مدت، عملکرد موفق آنها به مشروعیت و مقبولیت آنها در جامعه مدنی بستگی دارد و دولت رفاهی ممکن است برای ثبات یک اقتصاد بین المللی باز حایز اهمیت باشد. در بخش زیادی از تحلیلهای اقتصادی مدرن، اهمیت جبران داخلی- مفهوم مصالحه لیبرالی محکم راگی - در تقویت آزادی بین المللی نادیده گرفته شده است. جبران داخلی باعث تعدیل تنش‌های ذاتی رابطه موجود بین سرمایه داری به عنوان یک نظام تولید و مبادله اقتصادی از یک طرف و دموکراسی به عنوان یکی از فرایندهای مشروعیت یابی این نظام از طرف دیگر شده است. ایراد دستور کار نولیبرالی بویژه قبل از بحرانهای اقتصادی سال ۱۹۹۷ این بود که در آن، آزادسازی اقتصادی به یک هدف تبدیل شده بود و تأثیر آن بر هنجارها و ارزشهای حاکم درون جوامع و نظامهای سیاسی چندان مورد توجه قرار نمی‌گرفت. 
این برداشت از لحاظ نظری ایراد دارد و بر اساس تفسیری نادرست از تحول تاریخی دولت مدرن در عرصه جهانی مبتنی است. این برداشت بر پایه نگاهی درونی و ملی گرایانه استوار است و این رویکرد خارجی مهم را نادیده می‌گیرد که دولت دارای حاکمیت مستقل، بازیگر اصلی روابط بین الملل مدرن است. در واقع، همان طور که هر دانشمند سیاسی تأکید می‌کند، دولت در واقع بازیگر انحصاری روابط بین الملل در دوران پس از قرارداد وستفالی و به عبارت دیگر عالیترین مرکز تصمیم گیری و اقتدار بوده است. از اواسط قرن هفدهم، دولت دارای حاکمیت مستقل غلبه یافته و یا سایر اشکال مدیریت و حکومت از میان رفته‌اند. دولت مدرن به نوعی انسجام اجتماعی براساس این اندیشه دست یافت که زندگی سیاسی بر پایه اصل حاکمیت اداره می‌گردد یا باید چنین باشد. مفهوم حاکمیت باعث شد که زندگی اجتماعی، اقتصادی و سیاسی حول یک مرکز مدیریت و حکومت واحد متمرکز شود. 
سابقه این برداشت از سیاست به یک بحران مشروعیت قدیمی‌تر در اواخر قرن شانزدهم و اوایل قرن نوزدهم بر می‌گردد. توماس هابز هدف سیاسی دولت دارای حاکمیت مستقل را ایجاد نظم بر اساس روابط متقابل حمایت و اطاعت می‌دانست. حاکم نقش تأمین کننده امنیت را ایفا می‌کرد و شهروند هم اطاعت و وفاداری خود را ادا می‌کرد. در این برداشت، حاکمیت به منزله مرکز اقتدار، منشأ قانون و منبع امنیت فردی و جمعی بود. شهروندان، برای آزادی یا امنیت، با تبعیت از یک حاکم و قانون مشترک به یکدیگر پیوند می‌خوردند. این ساختار اساسی مدیریت و حکومت باعث ایجاد یک پیوند اجتماعی بین شهروندان از یک سو و بین شهروندان و دولت از سوی دیگر شد. 
مفهوم حاکمیت دولت باعث ایجاد یک تفکیک فضایی یا مکانی بین حوزه داخلی آرام و حوزه خارجی آشفته و آمیخته با هرج و مرج شد. به طور کلی، تفکیک دو حوزه داخلی و خارجی متضمن مجموعه‌ای از تقابل‌های مفهومی یا مفاهیم متضاد بود که حدود و امکانات سیاسی را تعیین می‌کردند. حوزه داخلی ملازم با صلح، نظم، امنیت و عدالت قلمداد می‌شد و حوزه خارجی ملازم با جنگ، هرج و مرج، ناامنی و بی عدالتی. وقتی که حاکمیت وجود دارد، مدیریت و حکومت نیز میسر می‌گردد و وقتی که حاکمیت وجود ندارد، مدیریت و حکومت هم غیر ممکن می‌گردد. زندگی سیاسی مدرن در چارچوب یک فضای سیاسی انحصاری جریان می‌یابد که یک مرجع تصمیم گیری واحد و عالی بر آن حکومت و ادعا می‌کند که نماینده یک جامعه سیاسی است. در برداشتهای اخیر، حاکمیت به معنای یک رویه سیاسی برسازنده است که پیوند و انسجام اجتماعی را براساس مفاهیم وحدت، حذف، تقید و محدودیت، و انحصار اقتدار و سرزمین و جامعه در دست دولت تعریف می‌کند. 
ادامه دارد
نظریه‌های مدیریت فراسرزمینی در دو قرن ۲۰ و ۲۱: یک تاریخچه مختصر

پرداخت یارانه به روش فعلی سالانه ۵۰۰ میلیون دلار از سرمایه‌های ملی را هدر می‌دهد

پرداخت یارانه به روش فعلی سالانه ۵۰۰ میلیون دلار از سرمایه‌های ملی را هدر می‌دهد
سید علی اشرف عبدالله پورحسینی نماینده مردم تبریز در مجلس شورای اسلامی در گفت وگو با خبرگزاری فارس افزود: یکی از اهداف بزرگ دولت، هدفمند کردن یارانه‌ها است که در برنامه سوم توسعه به توفیق چندانی در این خصوص دست نیافت. وی اضافه کرد: منظور از هدفمند کردن یارانه‌ها، کاهش حمایتهای مالی دولت از اقشار کم درآمد جامعه نیست. بلکه به معنای جلوگیری از هرز رفتن منابع و مصرف زدگی است. نماینده مردم تبریز در مجلس شورای اسلامی گفت: پرداخت یارانه به شکل فعلی، سالانه معادل ارزش ۳ میلیون تن گندم، برابر با ۵۰۰ میلیون دلار منابع ملی را به هدر می‌دهد، درحالی که با همین مبلغ می‌توان هر سال یک نیروگاه برق ساخت. عبدالله پورحسینی افزود: با توجه به افزایش ۱۰ تا ۱۱ درصدی نرخ بنزین (در هر سال)، دولت سالانه به اندازه سرمایه لازم برای احداث یک واحد پالایشگاه بنزین و فرآورده‌های نفتی، ملزم به پرداخت یارانه جهت حمایت از اقشار آسیب پذیر است. وی اضافه کرد: با هدفمند کردن یارانه‌ها می‌توان با ۵۰ درصد منابع صرف شده، به حمایت از اقشار مذکور پرداخت. عضو کمیسیون اقصادی مجلس شورای اسلامی درخصوص نحوه درست پرداخت یارانه به نان اظهار داشت: با آزاد کردن قیمت نان می‌توان، مابه التفاوت آن را محاسبه و به خانواده‌های کم درآمد پرداخت نمود که به این ترتیب در واقع حدود ۴۰۰ میلیون دلار به طور سالانه ۶۰ درصد به صرفه جویی در منابع اقدام کرد. 
وی افزود: دولت موظف است ضمن هدفمند کردن یارانه‌ها، به حمایت از تولید برآید. عبدالله پورحسینی گفت: متاسفانه در ایران بیشترین یارانه صرف حمایت از مصرف می‌شود، درحالی که هنوز فضای لازم برای حمایت صرف از تولید و واحدهای تولیدی از طریق پرداخت یارانه در کشور فراهم نشده است. 
وی اضافه کرد: اقتصاد ایران باید به جایی برسد که بیش از آنچه به توزیع منابع فکر کند، به تولید و ایجاد آن بیندیشد. نماینده مردم تبریز در مجلس شورای اسلامی حضور بخش خصوصی را در رونق اقتصادی کشور مؤثر دانست و افزود: تشویق بخش خصوصی در افزایش سطح کارآیی، بهره وری و بازدهی منابع و بیشتر شدن تولید ناخالص داخلی موثر بوده و موجبات افزایش درآمد سرانه، بالا رفتن سطح رفاه و کاهش فاصله طبقاتی را در جامعه فراهم می‌کند. وی لازمه جان گرفتن و فعالیت بخش خصوصی را کاهش تصدی‌گری دولت دانست و اضافه کرد: سیاستگذاری‌ها در برنامه چهارم باید متناسب با قوام یافتن بخش خصوصی شکل گیرد. 

روزانه ۱۲ تا ۱۵ مراجعه برای سرمایه گذاری در ایران

معاون وزیر امور اقتصادی و دارایی راه نجات اقتصاد ایران را علاوه بر برنامه ریزی برای سیستم‌های مالی بانکی، ایجاد تحول در زمینه سرمایه گذاری داخلی و خارجی می‌داند. 
محمد خزایی که هفته پیش به دبی سفر کرده بود در جمع بازرگانان ایرانی مقیم این شهر گفت: در زمان حاضر فضای کشور نسبت به بحث سرمایه گذاری متفاوت است و با حمایت رییس جمهوری برخی از مشکلات برطرف شده، اما بعضی از مشکلات که بطور طبیعی در بسیاری از کشورهای جهان وجود دارد در ایران نیز با آن مواجه هستیم. 
رئیس سازمان سرمایه گذاری و کمک‌های فنی و اقتصادی ایران، آمادگی این سازمان را برای ارایه خدمات در داخل کشور برای فعالیتهای اقتصادی ابراز داشت. 
وی جذب سرمایه گذاری در داخل کشور را به عنوان یک وظیفه شرعی و میهنی سازمان مذکور قلمداد کرد و گفت: اکنون روزانه حداقل ۱۲ تا ۱۵ مراجعه برای سرمایه گذاری در کشور وجود دارد و با تدابیر پیش بینی شده، امکانات ارائه خدمات در این خصوص افزایش خواهد یافت. 
خزایی افزود: یک ایرانی که دارای منابع مالی و فعالیت اقتصادی است می‌تواند از تمام پوشش هایی که به خارجی‌ها توسط سازمان مذکور ارائه می‌شود برخوردار شود. 
درعین حال سازمان یاد شده نمی‌تواند تسهیلات ویژه‌ای دراختیار ایرانیان نسبت به خارجی‌ها قرار دهد، زیرا این امر در قانون پیش بینی نشده است. وی خاطرنشان ساخت: ورود سرمایه به کشور بیش از خروج آن است و در پنج تا شش ماه اخیر به ترتیب آمار مراجعات ایرانیان مقیم آمریکا و دبی برای خرید بورس سهام تهران رشد قابل ملاحظه‌ای داشته است. 
همچنین ورود سرمایه به بخش نفت، گاز و پتروشیمی از استقبال خوبی برخوردار بوده و در بخش مسکن نیز جذب سرمایه صورت گرفته است. 
خزایی به منظور شرکت در نشست‌های حاشیه‌ای اجلاس صندوق بین المللی پول و بانک جهانی در دبی به امارات سفر کرده بود. 

بورسهای تهران و بحرین تفاهم نامه امضا می‌کنند

امروز با حضور رئیس و نایب رئیس بورس بحرین در تهران، بورس‌های تهران و بحرین تفاهم نامه همکاری امضا می‌کنند. 
به گزارش ایران بورس، هدف از امضای این تفاهم نامه ایجاد سازوکار همکاری برای توسعه ارتباط، تسهیل انتقال اطلاعات و تحکیم رابطه مستمر بین دو بازار به منظور توسعه بازار اوراق بهادار در منطقه عنوان شده است. حوزه‌های مختلف همکاری که در این تفاهم نامه مطرح شده عبارتند از تبادل تخصص، اطلاعات و دانش فنی، توسعه زیرساختارهای بازار با هدف رشد بالقوه دو بازار، همکاری در توسعه بازار و انتشار اطلاعات در دو بازار، همکاری در بهبود نقدینگی دو بازار و صورتبندی برنامه‌های آموزشی بورس در دو بازار است. یکی از محورهای جدید برنامه‌های بورس توسعه بورس اوراق بهادار تهران به منظور ایجاد یک بازار منطقه‌ای است و به این منظور حضور فعال‌تر در میان بورس‌های منطقه و پیگیری برنامه‌های توسعه منطقه‌ای را در دستور کار قرار داده است. 

تقویت صنعت نفت روسیه به عنوان نشانه‌ای از رقابت روبه رشد این کشور در اقتصاد جهانی تلقی می‌شود
استراتژی روسیه در بازار جهانی انرژی
روسیه نگران آن است که با ورود نفت عراق به بازارهای جهانی نفت خام اورال این کشور کمتر رقابتی و ارزان‌تر شود

دولت روسیه سرگرم اجرای استراتژی ای است که بتواند تا سال ۲۰۲۰ جایگاه خود را به عنوان یک قدرت بزرگ در بازارهای انرژی جهان تثبیت کند. 
البته به نظر می‌رسد ورود عراق به بازار جهانی نفت موجب شود تا روسیه بار دیگر این استراتژی را مورد ارزیابی مجدد قرار دهد. 
دولت روسیه در ماه مه امسال، استراتژی انرژی این کشور را تصویب کرد. طبق این مصوبه روسیه تا سال ۲۰۲۰ باید هر سال بین ۴۵۰ تا ۵۲۰ میلیون تن نفت خام و ۷۰۰ میلیارد متر مکعب گاز تولید کند. از آنجا که مصرف داخلی این کشور ثابت است، بخش اعظم از این تولیدات باید صادر شود. در سال ۲۰۰۲، روسیه ۳۷۹ میلیون تن نفت خام تولید کرد که در مقایسه با میزان تولید سال ۲۰۰۱، ۹درصد بیشتر است. 
اگرچه استراتژی انرژی روسیه پس از مدت بیش از یکسال بحث و گفتگو تصویب شده، اما با این وجود به نظر می‌رسد که تغییرات عمده‌ای در این استراتژی باید صورت گیرد. تا سال گذشته هدف استراتژی انرژی روسیه این بود تا سهمی از بازار عربستان سعودی به عنوان مهمترین عرضه کننده نفت به آمریکا را به خود اختصاص دهد. جورج بوش، رئیس جمهور آمریکا و دلادیمیر پوتین رئیس جمهوری روسیه در نشست مشترک خود در روز ۲۴ ماه مه امسال در مسکو یک بیانیه مشترک همکاری انرژی امضا کردند. 
در نشست انرژی بین این دو کشور که در ماه اکتبر ۲۰۰۲ در هوستون برگزار شد، مقامات روسی و آمریکایی برای افزایش صادرات نفت روسیه به آمریکا اعلام آمادگی کردند. در این نشست مقامات روسی اعلام کردند که آماده هستند تا به مدت پنج سال روزانه یک میلیون بشکه نفت به آمریکا صادر کنند. 
به طور مشخص، در اکتبر ۲۰۰۲، شرکت نفتی دولتی روزنفت روسیه و شرکت آمریکایی همکاری نفتی ماراتون تصمیمی را آشکار کردند تا به طور مشترک در طرح بازاریابی نفت اورال در مناطق شمالی آمریکا که هدف آن عرضه نفت از مناطق اورال روسیه به آمریکای شمالی است همکاری کنند. طبق این برنامه قرار بود عرضه نفت به آمریکا در سه ماهه سوم سال ۲۰۰۳ آغاز شود اما اکنون به نظر می‌رسد که تا تحقق این طرح در عمل فاصله زیادی باقی مانده است. 
در آستانه جنگ عراق، که روسیه شدیدا با آن مخالف بود، طرح‌های روسیه برای عرضه نفت به آمریکا تا حد زیادی غیرواقع بینانه به نظر می‌رسید. بعلاوه در آستانه جنگ عراق، یک تضاد بالقوه بین روسیه و شرکتهای نفتی آمریکایی شدت گرفت. مقامات آمریکایی در آن زمان اعلام کردند که شرکتهای روسیه امید چندانی برای سهم گرفتن از قراردادهای مربوط به توسعه ذخایر نفتی عراق به دلیل مخالفت روسیه با جنگ تحت رهبری آمریکا را ندارند. 
لوک اویل روسیه تهدید کرد که چنانچه دولت بعد از جنگ عراق به شرکت‌های غربی اجازه توسعه میدان نفتی القرنه را بدهد، به یک دادگاه بین المللی در ژنو شکایت خواهد کرد تا هرگونه اقدام برای توسعه این میدان را ممنوع کند و تمامی نفت خام تولیدی عراق را مصادره نماید. شرکت لوک اویل در سال ۱۹۹۷ قراردادی برای توسعه این میدان نفتی امضا کرد و قصد دارد تا سال ۲۰۲۰ حدود ۴ میلیارد دلار در آن سرمایه گذاری کند. اکنون لوک اویل اصرار دارد که صاحب حقوق لازم برای توسعه این میدان نفتی است. 
در عین حال، تقویت صنعت نفت روسیه به عنوان نشانه‌ای از رقابت روبه رشد این کشور در اقتصاد جهانی تلقی می‌شود. ادغام ۱۵ میلیارد دلاری شرکتهای یوکوس سیب نفت که منجر به ایجاد چهارمین شرکت بزرگ نفتی خصوصی جهان با حجم سرمایه در گردش ۳۵ میلیارد دلاری شد، یک بازیگر استراتژیک در صنایع جهانی نفت به روسیه تقدیم کرد که قادر است فعالیتهای خود را در مقیاس جهانی انجام دهد. 
از سوی دیگر، بخش نفت روسیه نیازمند قیمتهای ثابت و قابل پیش بینی نفت خام است. روسیه نگران آن است که با ورود نفت عراق به بازارهای جهانی، نفت خام اورال این کشور کمتر رقابتی و ارزان‌تر شود. 
وزیر نفت روسیه، پس از دیدار ماه مه گذشته خود با عبدالله العطیه رئیس اوپک گفت: روسیه آماده است تا با سایر تولیدکنندگان در زمینه کاهش صادرات در صورت پایین آمدن قیمت‌ها همکاری کند. 
البته او در آن زمان این سطح پایین قیمت را ذکر نکرد و تنها گفت که روسیه خواستار سطح ۲۰ تا ۲۵ دلار برای هر بشکه است. در گذشته نیز روسیه دوبار وعده داده بود تا صادرات نفت خود را کاهش دهد اما چندان به این وعده‌ها پایبند نبوده است. 
العطیه نیز گفته بود که اوپک خواستار آن است تا روسیه به عضویت کامل آن در آید. 
در این خصوص ایگوریوسف وزیر نفت روسیه با اشاره به این که روسیه یک تولیدکننده غیراوپکی باقی خواهد ماند گفت: الحاق روسیه به اوپک مستلزم مذاکرات است. با این وجود، روسیه دعوت اوپک برای حضور به عنوان ناظر در نشست یازدهم ژوئن در قطر را پذیرفت. 
شرکت‌های بین المللی برای توسعه
حوزه‌های نفتی عراق دعوت می‌شوند
وزیر نفت عراق در وین اعلام کرد که وی انتظار دارد تولید نفت خام عراق تا شش ماه دیگر به روزانه ۲ میلیون و هشتصد هزار بشکه برسد. 
ابراهیم بحرالعلوم، وزیر نفت عراق همچنین گفت: به زودی عراق از شرکت‌های نفتی بین المللی برای توسعه حوزه‌های نفتی جدید در این کشور دعوت می‌کند. 
به گفته وی با کمک‌های بین المللی، تولید نفت خام عراق تا سال ۲۰۰۵ به ۴ میلیون بشکه در روز و تا سال ۲۰۱۰ به ۶ میلیون بشکه می‌رسد. 
در همین حال دولت آمریکا اعلام کرد: شرکت نفتی هالی برتون برنامه‌های جدیدی را طراحی کرده است که براساس آن وزارت نفت عراق و شرکت‌های مهندسی ارتش آمریکا برای بالا بردن میزان تولید نفت عراق تا سقف ۲ میلیون و پانصد هزار بشکه تا بهار سال ۲۰۰۴ با یکدیگر همکاری می‌کنند. به گزارش ایسنا به نقل از منابع خبری اینترنتی، پروژه‌های عمده‌ای مربوط به صنایع بالادستی نفت عراق طرح ریزی شده است که از جمله آنها توسعه حوزه‌های نفتی جدید در مناطق شمالی و جنوبی عراق می‌باشد که حداقل ۲۵۰ هزار بشکه به تولید نفت خام این کشور اضافه خواهند کرد. 
همچنین برنامه‌های توسعه حوزه‌های گازی جدید نیز در جهت پاسخگویی به تقاضاهای جدید منطقه طرح ریزی شده‌اند. 

خبر‌های گونا گون

قطر اوراق قرضه اسلامی منتشر می‌کند
مدیران صندوقهای سرمایه گذاری در اروپا اعلام کردند قطر قصد دارد این هفته اوراق قرضه اسلامی منتشر کند. 
به گزارش واحد مرکزی خبر، قطر اوایل ماه سپتامبر مجوز انتشار اوراق را به بانک انگلیسی «اچ اس بی سی مارکتس» و «بانک اسلامی قطر» واگذار کرد. برخی از مسئولان قطری هفته گذشته برای تبلیغ این اوراق از کوالالامپور و سنگاپور دیدن کردند. 
یک سرمایه گذار در پاریس گفت اوراق قرضه قطر این هفته یا هفته آینده منتشر خواهد شد. وی پیش بینی کرد انتشار این اوراق با استقبال روبه رو شود. 
منابع وابسته به بازارهای مالی دو هفته قبل در کوالالامپور اعلام کردند قطر قصد دارد اوراقی به ارزش ۵۰۰ میلیون تا ۶۰۰ میلیون دلار با سررسید هفت ساله با امکان بازگرداندن آنها پس از پنج سال منتشر کند. 
کمک بانک جهانی به افغانستان
بانک جهانی اعلام کرد: ۵۱۵ میلیون دلار برای بازسازی افغانستان در دو سال آینده به این کشور کمک خواهد کرد. 
به گزارش واحد مرکزی خبر از کابل، از مجموع ۵۱۵ میلیون دلار مبلغ ۲۱۵ میلیون دلار آن در سال ۲۰۰۳ و مبلغ ۳۰۰ میلیون دلار آن در سال ۲۰۰۴ به افغانستان کمک خواهد شد. 
بانک جهانی در امور کارهای زیربنایی، بهداشت، آموزش و پرورش به افغانستان کمک کند و از مبلغ ۱۰۰ میلیون دلار تاکنون ۳۵ میلیون دلار آن پرداخت شده است. 
نشست سالانه بانک جهانی که در شهر دوبی برگزار شده بود ضرورت و شتاب در بازسازی افغانستان مورد بحث و بررسی قرار گرفت و انتظار می‌رود درهفته آینده راهکارهای مبارزه با کشت و قاچاق مواد مخدر ارزیابی شود. 
بیش از ۲۴۴ میلیون مشترک تلفن همراه در چین
تعداد مشترکان تلفن همراه در چین درماه اگوست با افزوده شدن ۶۷/۴ میلیون مشترک جدید به ۱۲/۲۴۴ میلیون نفر رسید. 
به نوشته روزنامه لیبراسیون، چین موقعیت خود را به عنوان اولین بازار جهانی تلفن همراه تثبیت کرده است. 
شمار مشترکان تلفن همراه در چین در هشت ماه اول امسال با رشد میانگین در حدود ۷۶/۴ میلیون مشترک جدید در ماه به ۱۱/۳۸ میلیون نفر رسید. 
با این حال کارشناسان براین باورند که رشد بازار تلفن همراه امسال کمتر از سال ۲۰۰۲ است. زیرا دو شرکت مخابراتی چایناموبایل و چاینا یونیکام در سال گذشته هر ماه ۵ تا ۶ میلیون مشترک جدید داشتند. 
تلاش برای جلوگیری از افزایش قیمت نفت در تایلند
تاکسین شیناتراوا نخست وزیر تایلند از مقامات شرکت نفت این کشور خواست اقداماتی برای جلوگیری از تأثیر جدی کاهش سقف تولید اوپک بر بهای نفت این کشور انجام دهند. 
به گزارش واحد مرکزی خبر از کوالالامپور، نخست وزیر تایلند در عین حال گفت: به نظر وی این تصمیم اوپک بر اقتصاد این کشور به ویژه نرخ سوخت تأثیر ندارد. 
یازده کشور عضو اوپک در اجلاس اخیر خود در وین تصمیم گرفتند نهصد هزار بشکه از میزان تولید روزانه خود را از اول ماه نوامبر کاهش دهند. 
تاکسین شیناتراوا گفت، خوشبختانه مدت زمان کاهش تولید نفت اوپک موقت خواهد بود و معیار کشورهای عضو، پایین نگه داشتن قیمت است. 
نخست وزیر تایلند گفت: دولت این کشور نمی‌تواند در برابر افزایش هفتاد و سه سنتی نفت کاری انجام دهد فقط باید برای جلوگیری از افزایش بیشتر قیمت اقداماتی صورت داد. 
بهشت سارقان خودرو
در سال گذشته میلادی بیش از یک میلیون و ۳۰۰ هزار خودرو از کشورهای منطقه غرب اروپا سرقت شد که بیشترین آمار مربوط به انگلیس، فرانسه و ایتالیا است. 
به گزارش اداره پلیس اروپا، انگلیس با ۳۹۱ هزار، فرانسه ۲۹۷ هزار و ایتالیا با ۲۶۳ هزار خودرو سرقت شده در جایگاه اول تا سوم این فهرست قرار دارند. اتریش با ۶۲۷۵ و لوکزامبورگ با ۶۲۶ خودرو سرقتی، آخرین ردیف‌های این فهرست را به خود اختصاص داده‌اند. 
۸۰۰ هزار دستگاه از خودروهای سرقت شده که برای فروش به کشورهای دیگر انتقال یافته بود توسط مأموران پلیس کشف و ضبط شد و بیشتر خودروهایی که هیچ نشانی از آنها به دست نیامده به روسیه، جمهوری چک، منطقه خاورمیانه و آفریقا منتقل شده و به فروش رسیده است. بنا بر این گزارش، سارقان خودرو در اروپا هر سال بیش از ۵/۷ میلیارد یورو از این راه درآمد کسب می‌کنند. 
نمایشگاه بین المللی موتورسیکلت و دوچرخه در پاریس
نمایشگاه بین المللی موتورسیکلت و دوچرخه در ورسای در پاریس آغاز بکار کرد. 
به گزارش واحد مرکزی خبر در این نمایشگاه موتورسیکلت، دوچرخه و اسکوتر به نمایش درمی آید. میزان فروش اسکوتر در سال ۲۰۰۳ در مقایسه با ۲۰۰۲، ۲۴ درصد افزایش داشته است اما در مقابل میزان فروش موتورسیکلت‌های سیلندری در همین مدت ۸ درصد کاهش یافته است. انتظار می‌رود ۴۰۰ هزار نفر از نمایشگاه امسال دیدن کنند. این نمایشگاه تا پنجم اکتبر در پاریس برپاست. 

گردشگری و امنیت
وزیر اطلاعات: نمی‌توان به توسعه‌ی کامل دست یافت مگر این که بخش گردشگری کشور توسعه پیدا کند

حجت الاسلام علی یونسی وزیر اطلاعات، در دیدار با رئیس ستاد برگزاری مراسم روز جهانی جهانگردی (۵ مهر)، گفت: توسعه و امنیت مکمل یکدیگرند و ما با افتخار وظیفه تامین امنیت گردشگرانی را که به عشق بازدید از مظاهر تاریخی، فرهنگی و دینی کشور به ایران سفر می‌کنند عهده دار هستیم. 
وی ادامه داد: برای همه کارشناسان وزارت اطلاعات بدیهی و روشن است که امنیت پایدار، مرهون توسعه پایدار است و توسعه‌ی پایدار تضمین کننده‌ی امنیت ملی است. 
به گزارش ایسنا، وزیر اطلاعات، با تاکید بر سیاست وزارت اطلاعات مبنی بر حمایت از صنعت گردشگری کشور، افزود: در حال حاضر ایران یکی از امن‌ترین نقاط دنیا محسوب می‌شود و جهانگردانی که به ایران می‌آیند بدون نیاز به هماهنگی با مسئولان به کویر ایران سفر می‌کنند و خطری آنها را تهدید نمی‌کند. 
وی، تصریح کرد: وزارت اطلاعات مانند دستگاه‌های امنیتی سایر کشورها به برقراری امنیت اجتماعی و سیاسی توجه دارد و به این باور رسیده که هر بیگانه‌ای جاسوس نیست. یونسی، با اشاره به این که امروز امنیت چون بهداشت به صورت یک دغدغه درآمده است، ادامه داد: امنیت به یک کشور محدود نمی‌شود بلکه ناامنی در یک کشور در سایر کشورهای جهان نیز ایجاد ناامنی می‌کند. می‌بینیم که امروز کشور ابرقدرتی مانند آمریکا آسیب پذیرتر از سایر کشورها شده است. 

وی افزود: از سوی دیگر با جهانی شدن بیماری سارس در یک کشور این بیماری به سرعت در تمام جهان شیوع پیدا کرده و امنیت همه‌ی کشورها را به خطر می‌اندازد به همین علت هم صنعت گردشگری می‌تواند سرنوشت مردم دنیا را به یکدیگر گره بزند، چرا که اگر شهروندان سایر کشورها برای بازدید از جاذبه‌های تاریخی، مذهبی و طبیعی از ایران به کشورمان سفر کنند، دولت هایشان نیز برای حفظ جان شهروندان خویش در برقراری امنیت در ایران می‌کوشند. امروزه می‌بینیم که به دلیل ناامنی کسی به افغانستان سفر نمی‌کند، اما اگر آنجا تبدیل به محل امنی برای دیدار و زندگی شود مردم به آنجا هم می‌روند. وی، با اشاره به مشترکات مذهبی و تمدنی ایران و عراق گفت: عراق کشوری با جاذبه‌های گردشگری و آثار حوزه‌ی تمدن ایران است. بسیاری از آثار تمدن این کشور از جمله کاخ کسری جزء آثار تمدن ایران بوده و باید تلاش کرد تا امنیت به این کشور بازگردد. 
یونسی، درباره حل معضل بیکاری در کشور گفت: ایجاد اشتغال و حل معضل بیکاری امری جدی است که امروزه به صورت یک آسیب اجتماعی درآمده است و نمی‌توان با پدیده شوم بیکاری مقابله کرد مگر با توسعه در ابعاد مختلف که یکی از آنها توسعه‌ی صنعت گردشگری کشور است. 
وی افزود: در دهه‌ی اخیر نسل سوم در کشور ما دچار بیماری خودکم بینی شده است و عظمت و بزرگی اسلام و ایران را نمی‌بیند به همین جهت باید از طریق تبلیغات، افتخارات تاریخی خود را به آنان بشناسانیم و از گسستگی این نسل با نسل قبل جلوگیری کنیم. باید بگویم که ایرانیان پیش از اسلام بدون جنگ و خونریزی از ورود اسلام استقبال کردند و فرهنگ اسلامی و ایرانی با یکدیگر عجین شده و به شکوفایی رسیده است. 
یونسی، با تاکید بر لزوم تبلیغات برای معرفی ایران به جهان گفت: مقبره‌ی بسیاری از رهبران مذهبی سایر کشورها در ایران است که باید به معرفی آنان پرداخت، این امر موجب پیوند بین ملت‌ها می‌شود. آثار باستانی ایران را نمی‌توان محدود کرد، به نوعی این آثار متعلق به جهانیان است. وزیر اطلاعات، در باره‌ی بازگرداندن آثار باستانی ایران موجود در موزه‌های سایر کشورها گفت: آثار تمدن ایران زمین زینت بخش تمام موزه‌های دنیا است که باید به کشور بازگردانده شود و امیدواریم هرچه زودتر این کار صورت گیرد. 
وی افزود: در هزاران نقطه از کشور آثار تاریخی مدفون است که این آثار به همه ایرانیان تعلق دارد، اما غارتگران آنها را تخریب و حفاری غیرمجاز می‌کنند، در همین جا از مردم جیرفت می‌خواهم که اجازه ندهند میراث ملی کشور غارت شود. 

یونسی گفت: اتکا به ثروت نفت ما را از بسیاری منابع محروم کرده است و حال به این نتیجه رسیدیم که نفت تمام شدنی است و باید از سایر منابع طبیعی، تاریخی، مذهبی کشور بهره ببریم که این منابع کمی هم نیستند، مقبره امام رضا (ع) خود ثروتی برای کشور ما محسوب می‌شود. 
وی افزود: ایرانیان خارج از کشور باید به ایران بیایند تا پیوند بیشتری با تاریخ و تمدن خویش برقرار کنند. ما هیچ کسی را از تابعیت ایران محروم نمی‌کنیم و این امر در قانون اساسی کشور هم وجود دارد، چرا که ایران مال ایرانی است. 
وزیر اطلاعات، درباره سفرهای اخیر مردم به عتبات عراق گفت: بسیاری از مردم کشور ما به عشق زیارت عتبات به عراق سفر می‌کنند و تعداد زیادی هم در این سفر کشته می‌شوند، البته این سفر که با عشق صورت می‌گیرد قابل تحسین است، اما برای جلوگیری از تلفات بیشتر در حال انجام مذاکراتی برای ساماندهی تردد مردم ایران و عراق در جنوب کشور هستیم. 
وی گفت: اگر از منظر مذهبی به صنعت گردشگری نگاه کنیم، می‌بینیم در قرآن کریم و احادیث و روایات به سیر و سفر مانند نماز و روزه توجه شده است و حال این که امری به این مهمی که در قرآن مؤکدا توصیه شده چطور فراموش شده است را باید مورد بررسی قرار داد. یونسی، افزود: عدم توجه به این امر به فرهنگ بومی و مذهبی ما بازمی گردد که در طی این سال‌ها مظلوم مانده است. 
وی، با اشاره به اهمیت ایرانگردی تصریح کرد: شناساندن ایران به ایرانی امری مهم است و به همین دلیل باید آن بخش از آثار و تمدن ایران را که هنوز سر از خاک برنیاورده است کشف و به مردم شناساند و راه حفظ آثار تاریخی مدفون ماندنشان نیست. 
وزیر اطلاعات، در باره‌ی میزان شناخت نسل سوم از فرهنگ و تاریخ ایران گفت: بیش از سه میلیون ایرانی در خارج از کشور زندگی می‌کنند که بسیاری از آنان و همین طور فرزندانشان کشور خویش را به خوبی نمی‌شناسند و از تمدن و فرهنگ و مذهب آن غافل مانده‌اند. آنان نمی‌دانند که ایران سال‌های سال ابرقدرت جهان بوده است و مقبره بسیاری از شخصیت‌های بزرگ ایرانی در سایر کشورهای جهان است. 
وی با اشاره به این که بهتر است در کنار روز جهانی جهانگردی روزی را هم به نام ایران داشته باشیم، افزود: تاریخ ایران را باید از تاریخ پادشاهی آن تفکیک کرد، چرا که آثاری از جمله تخت جمشید، زیگورات، بیستون و … ساخته دستان هنرمندان ایرانی است نه پادشاهان، به همین دلیل هم باید به علم تاریخ بشر پرداخت و به پژوهشگران و تاریخ شناسان توجه خاص کرد و امکانات مورد نیاز را در اختیارشان قرار داد، عدم توجه کافی ما به این امر مهم موجب شده است تا کشورهایی که بیش از چهارصد سال از عمرشان نمی‌گذرد به کشف آثار و تمدن ایرانی دست بزنند و تمدن خودمان را به خودمان بازگردانند! 
وی تصریح کرد: به ایران شناسی توجه بیشتری باید داشت و نباید اینگونه باشد که مردم فقط به اماکن زیارتی در شهرها بپردازند چرا که سیاحت جزء صفات مؤمنان است. وزیر اطلاعات گفت: مجتهدان حوزه‌ها باید به ترویج این امر بپردازند، چرا که فرهنگ و دین اسلام به آن توجه داشته و از سوی دیگر اسلام مذهبی آسیب پذیر نیست که ورود گردشگران خارجی بتواند به آن ضربه بزند، فرهنگ اسلام غالب بر تمام ادیان است و گردشگران خارجی با سفر به کشور ما به هویت اصلی دین ما پی می‌برند. یونسی گفت: درباره جذب سرمایه‌های خارجی پس از مصوبه مجمع تشخیص مصلحت نظام از هرگونه سرمایه گذاری در کشور حمایت به عمل می‌آید و تامین امنیت و سودآوری آن نیز تضمین شده است. 

دبیر انجمن صنعت سیمان خواستار خارج شدن قیمت سیمان از سبد حمایتی شد

بنا به گزارش پارس پورتفلیو، جلال صفارزاده دبیر انجمن صنعت سیمان در نامه‌ای به وزرای بازرگانی، امور اقتصادی و دارایی و صنایع و معادن این خواسته را مطرح کرده است. 
وی در این نامه اظهار داشت: یقینا ایجاد سازمانهایی مانند بورس فلزات تهران راه تعالی صنایع وابسته این فلزات را در پی خواهد داشت بخصوص که این صنایع از حیطه قیمت گذاری سازمان حمایت بیرون می‌باشد. حال که خوشبختانه چنین طرز تفکری بر فضای وزارتخانه‌های بازرگانی و صنایع و معادن حکمفرماست، انجمن سیمان نیز رویکرد اخیر موقع را مغتنم شمرده، بار دیگر تقاضای همیشگی و دیرین خود را مبنی بر خارج کردن قیمت سیمان از سبد حمایتی تکرار می‌کند و به نمایندگی از صاحبان سهام، چه بزرگ و چه کوچک، تقاضا می‌نماید، کالای سیمان از سبد هزینه‌ها خارج شود. سیمان یک کالای جایگزین فولاد است، در دنیا مصرف آن ۱ به ۵ و در کشور ما ۱ به ۱۴ است و از قیمت جهانی ۴۰ درصد پایین‌تر قرار دارد، چه عاملی است که از این تنگنا بیرون نمی‌آید و انگیزه سرمایه داران برای سرمایه گذاری در این صنعت فراهم نمی‌شود. 
وی خطاب به وزرای ذی ربط افزود: واقعا گره کار این صنعت مظلوم کجااست؟ چرا باید سرمایه‌های ملی (کارخانه‌های سیمان) به جهت قیمت پایین سیمان به جای سود، سهام به سهامدار عرضه کنند. لذا استدعا و انتظار دارد برای این کالا نیز همان تصمیمی را که برای فلزات فوق اتخاذ فرموده‌اید، لحاظ شود و از دویست میلیارد تومانی که واسطه‌ها در مواقع بحرانی مصرف سیمان بدون هیچ زحمتی سود می‌برند، جلوگیری شود و روزی بیاید که کالای سیمان نیز مانند اقلام فوق جایگاهی در بورس فلزات پیدا کند. شما بزرگواران با اطلاعات جامعی که از این صنعت داشته و دارید، قادر هستید که سیمان را از این بن بست رهایی بخشید. 

کنفدراسیون معدن ایران به زودی فعالیت خود را آغاز می‌کند

کنفدراسیون معدن ایران به زودی با نشر و درج اعلامیه تأسیس در روزنامه رسمی، فعالیت خود را آغاز می‌کند. 
علاءالدین میرمحمد صادقی، نایب رئیس اتاق بازرگانی و صنایع و معادن ایران در گفت وگو با خبرنگاران افزود: این کنفدراسیون در اتاق بازرگانی و صنایع و معادن ایران به ثبت رسیده است. 
به گزارش ایرنا، وی ایجاد انسجام و یکپارچگی بیشتر میان تشکل‌ها و انجمن‌های معدنی را هدف اساسی شکل گیری کنفدراسیون معدن ایران عنوان کرد. 
رئیس اتحادیه تولیدکنندگان و صادرکنندگان محصولات معدنی تصریح کرد: ایجاد این کنفدراسیون زمینه مناسبی را فراهم می‌کند تا فعالان بخش معدن مشکلات خود را به شیوه‌ای مناسب‌تر و با صدایی رساتر پیگری و برطرف کنند. 
وی توجه بیشتر به امر تحقیقات، انتقال سرمایه و دانش فنی و فناوری روز جهان به کشور، بهره گیری از صاحبان علم و تخصص در کنار افراد صاحب تجربه، تأمین ماشین آلات و ابزار پیشرفته مورد نیاز بخش معدن از طریق واردات و افزایش تولید و صادرات را از دیگر اهداف شکل گیری کنفدراسیون معدن ایران برشمرد. 
میرصادقی سفر هیأت بزرگی از بحرین برای بررسی راه‌های سرمایه گذاری در بخش معادن ایران را از نتایج اولیه ایجاد کنفدراسیون معدن ایران ذکر کرد. 
به گفته وی، این هیأت به زودی به دعوت اتاق بازرگانی و صنایع و معادن به ایران سفر خواهد کرد. رئیس اتحادیه تولیدکنندگان و صادرکنندگان محصولات معدنی، بخش معدن را به دلیل کم توجهی مسئولان در سال‌های گذشته، یکی از بخش‌های مظلوم کشور خواند و ابراز امیدواری کرد: ایجاد کنفدراسیون معدن ایران به بهره برداری بهتر از منابع عظیم معدنی کشور منجر شود. 

۱۵۰ مقاله و قطعه ادبی در کنگره شعر دفاع مقدس بررسی می‌شود

بالغ بر صد و پنجاه مقاله و قطعه ادبی برای دبیرخانه دوازدهمین کنگره شعر دفاع مقدس از سراسر کشور ارسال شده است. 
این مقالات ادبی از استانهای مختلف کشور از جمله خراسان، ایلام، تهران، مازندران، گیلان، بوشهر، خوزستان، فارس، زنجان، آذربایجان، اصفهان، لرستان، قزوین، سمنان، کردستان، کرمانشاه و گرگان برای دبیرخانه کنگره رسیده است. 
در کنگره دوازدهم شعر دفاع مقدس، در کنار برنامه‌های شعرخوانی، تعدادی از مقالات منتخب و قطعات ادبی برگزیده در حضور صدها تن از هنرمندان، شاعران و نویسندگان در مراسم کنگره دوازدهم شعر دفاع مقدس قرائت می‌شود. 
گفتنی است کنگره دوازدهم ششم و هفتم ماه جاری در تهران برگزار می‌شود. 

نادری، داور یا گاماتا

امیر نادری، فیلمساز سرشناس ایرانی به عنوان داور بخش مسابقه هشتمین جشنواره فیلمهای مستند یاگاماتا در ژاپن معرفی شد. 
به گزارش ایسنا در بخش مسابقه این جشنواره که خاص فیلمهای بلند مستند است، نماینده هایی از سینمای مستند ایران نیز حضور دارند. علاوه بر این نادری فیلم آخر خود را با عنوان ماراتن در این جشنواره به نمایش می‌گذارد. 
در بخش ویدیویی جشنواره، با عنوان جریان‌های جدید که ویژه مستندهای تولید کشورهای آسیایی است، سه فیلم ایرانی انتخاب شده‌اند. پیر حرا ساخته مهوش شیخ الاسلامی، کشتی نوح ساخته سودابه باباگپ و تصنیف زندگی ساخته پناه برخدا رضایی آثاری هستند که در این بخش به نمایش درمی آیند. 
این بخش به صورت رقابتی تحت بررسی یک هیات داوری دونفره قرار خواهد گرفت. 
جشنواره یاگاماتا معتبرترین جشنواره ویژه سینمای مستند در آسیا است که هر دو سال یکبار برگزار می‌شود. این دوره جشنواره از تاریخ ۱۸ تا ۲۴ مهر برپاست. 

گزارش فروش تئاتر

با اجرای نمایش شب هزار و یکم، کار بهرام بیضایی گیشه تئاتر شهر پس از مدتها شاهد صف‌های طولانی علاقه مندان است. 
به گزارش ایسنا، جمع کثیری از دوستداران و دانشجویان علاقه مند به آثار بیضایی هر روز جلوی گیشه تئاتر شهر صف می‌کشند تا پس از ۶ سال شاهد اجرای نمایش دیگری از وی باشند. شب هزار و یکم که در تالار چهارسو اجرا می‌شود پس از ۹ اجرا ۱۴۱۱ تماشاگر را به این تالار کشانید و ۳ میلیون و ۶۴۵ هزار تومان فروش و جایگاه نخستین جدول را از آن خود کرد. داستان خرس‌های پاندا، کار تینوش نظم جو که تاکنون ۲۲ اجرای خود را در تالار قشقایی پشت سر گذاشته است با ۲۷۴۲ تماشاگر و ۲ میلیون و ۷۳۱ هزار و ۵۰۰ تومان در جایگاه دوم جدول قرار گرفت. 
و اما سومین جایگاه جدول به نمایش مضحکه شبیه قتل، کار حسین کیانی تعلق دارد که پس از ۲۱ اجرا در تالار سایه موفق به جذب ۱۹۶۲ تماشاگر شده و فروشی برابر با ۱ میلیون و ۶۱۲ هزار و ۵۰۰ تومان داشته است. 

همایش «معماری و شهر» برگزار می‌شود

همایش چهارروزه جامعه مهندسان معمار ایران باعنوان «معماری و شهر» از هفتم تا دهم مهرماه با شرکت متخصصین معمار و شهرساز ایرانی و فرانسوی در خانه هنرمندان ایران برگزار می‌شود. 
در طول برگزاری این همایش برنامه‌های مختلفی ازجمله نمایش فیلم کوتاه، نمایشگاه و فروش کتب خارجی معماری و شهرسازی، نمایشگاه سه معمار ارمنی، نمایشگاه عکس معماری: تجربه تونس، نمایش فیلم «باوهاوس»، معرفی معمار و شهرساز فرانسوی به همراه برنامه‌های جنبی دیگر به اجرا درمی آیند. 

کنسرت موسیقی در تالار وحدت

حسین پرنیا آهنگساز و سرپرست گروه موسیقی همایون به همراه آواز رضا رضایی پایور و هوروش خلیلی در ساعات ۲۱ روزهای ۹ و ۱۰ مهر در تالار وحدت اجرای برنامه دارند. 
این گروه را نوازندگانی چون شهرام اعتمادی (تار)، داود ورزیده (نی)، مهدی رضایی (دف)، حمید طاهری (کمانچه)، خدایی نیا (قیچک آلتو)، سامان پارسا (عود)، حسین والی (رباب)، سهیل سان احمدی (بم تار)، نسیم زبردست (سنتورباس)، صابر کاکاوند (تمبک) و مژگان کاکاوند حضور دارند. 

مرور آثار مایکل مور

آثار سینمایی و مستند مایکل مور، مستندساز آمریکایی، در قالب «هفته فیلم تلویزیون» در سینما فلسطین مرور می‌شود. 
به گزارش خبرگزاری مهر، در این هفته فیلم که از دیروز آغاز شد و تا روز ۱۱ مهر ادامه می‌یابد، طی ۶ نوبت بیش از ۸۰ فیلم در قالب بخش‌های مختلف به نمایش در می‌آید. 
در بخش مرور آثار مایکل مور، فیلم‌های سینمایی و مستند «بولینگ برای کلمباین»، «سوسیس کانادایی»، «من و راجر» و «بی همتای بزرگ» بر پرده می‌روند. 
هفته فیلم تلویزیون در حاشیه برگزاری چهارمین جشنواره سیما برپا می‌شود و هدف برگزارکنندگان آن آشناسازی کارشناسان، سینماگران و سایر علاقمندان به آثار مستند تلویزیونی و سینمایی شاخص است که برخی از آنها از تلویزیون پخش شده‌اند یا تهیه کنندگی آن را تلویزیون ایران یا دیگر کشورها بر عهده داشته است. 

شب شعر گلستان سعدی برگزار می‌شود

شب شعر گلستان سعدی امروز یکشنبه ششم مهرماه سال جاری در فرهنگسرای دانشجو برگزار می‌شود. 
به گزارش خبرگزاری دانشجویان ایران (ایسنا)، این شب شعر با حضور شاعران و علاقه مندان، از ساعت ۱۷ برگزار خواهد شد. 

ذوالفنون و سراج در بزرگداشت مولانا

جلال ذوالفنون و حسام الدین سراج در مراسمی که قرار است همزمان با تولد مولانا و امام حسین (ع) در سالن میلاد برگزار شود، به اجرای برنامه بپردازند. 
به گزارش خبرنگار همشهری این مراسم از نینوا تا نوای نی نام دارد و علاقه مندان برای کسب اطلاعات بیشتر می‌توانند با تلفن‌های ۲۰۰۰۶۰۰ و ۶۴۶۴۰۵۳ تماس حاصل کنند. 

لایحه تشکیل دادگاه اطفال تقدیم دولت شد

ایسنا: با تدوین لایحه قانون تشکیل دادگاه اطفال و نوجوانان و تصویب آن از سوی مجلس، مجازات اعدام و حبس ابد افراد زیر ۱۸ سال حذف خواهد شد. 
دکتر علیرضا جمشیدی رییس مرکز مطالعات راهبردی و توسعه قضایی در جمع خبرنگاران با اعلام تدوین لایحه قانون تشکیل دادگاه اطفال و نوجوانان و تقدیم آن به رییس جمهور اظهار داشت: حقوقدانان جهان و دستگاه‌های قضایی در حال حاضر بر بزه دیده مداری گرایش داشته و منشأ تحول حقوق اطفال نیز به سمت این رویکرد علمی شکل گرفته و مفاهیمی چون سیاست جنایی مشارکتی، میانجی‌گری کیفری و قضازدایی را مطرح کرده است. 
وی با تاکید بر این که باید سعی شود اطفال کمتر به دستگاه قضایی ارجاع شوند، تصریح کرد: در قانون تشکیل دادگاه اطفال و نوجوانان، نهادهای جدیدی پیش بینی شده است که از حضور و مراجعه اطفال به دادگاه‌ها جلوگیری می‌کند. قانون مورد اشاره هم با شرع مقدس اسلام و هم با علوم جدید انطباق داشته و برای رعایت حقوق هرچه بهتر اطفال (افراد زیر ۱۸ سال) از قضات، پلیس و وکیل متخصص استفاده می‌شود. وی تصریح کرد: نباید جوانان خود را به سمت کیفر دادن سوق دهیم بلکه باید به امور آنها با سرعت و عدالت غیررسمی رسیدگی نماییم؛ چرا که در آینده آنها بسیار موثر خواهد بود. وی خاطرنشان کرد: لایحه قانون تشکیل دادگاه اطفال پس از تصویب رییس قوه قضاییه هفته گذشته تقدیم ریاست محترم جمهوری شده است که طبق ماده یک آن، دادگاه اطفال و نوجوانان از یک قاضی و ۲ مشاور (زن یا مرد) تشکیل می‌شود. 
جمشیدی اظهار داشت: تاکنون در ایران دادسرای ویژه رسیدگی به جرایم اطفال و نوجوانان تشکیل نشده است؛ اما ماده ۴ این قانون دادسرای ویژه‌ای را پیش بینی کرده است. مراحل تجدیدنظر رسیدگی همانند رسیدگی به جرایم بزرگسالان است، منتها برای جلوگیری از آثار سوء رفت و آمد اطفال به دادگاه‌های تجدیدنظر استان، دادگاه تجدیدنظر با حضور قضات در شهرستان محل اقامت طفل برگزار می‌شود. وی با اشاره به این که قضات اطفال باید ویژگی‌های خاص مثل تأهل داشته و دارای فرزند باشند، گفت: نهاد تعلیق تعقیب نهاد جدیدی است که قاضی به جای تعقیب و صدور حکم در صورت اصلاح متهم، قرار منع تعقیب وی را صادر می‌کند. 
جمشیدی از تشکیل نهاد میانجی‌گری کیفری برای اولین بار خبر داد و گفت: دادگاه‌ها موظفند دعاوی اطفال را ابتدا به شکل مسالمت آمیز و از طریق میانجی‌گری و به شکل غیررسمی حل و فصل نمایند. 
رییس مرکز مطالعات راهبردی و توسعه قضایی تاکید کرد: بر اساس ماده ۱۶ قانون یاد شده، حتی المقدور باید از بازداشت اطفال جلوگیری شود و اطفال و نوجوانان بین ۹ تا ۱۵ سال تمام را به والدین یا سرپرست قانونی یا در فقدان آنان به هر شخص حقیقی یا حقوقی که دادگاه مصلحت می‌داند، سپرد. 
جمشیدی تصریح کرد: تنها در دو مورد برای بزرگسالان حضور وکیل الزامی شده است اما در این قانون برای جرایمی که بیش از ۳ سال حبس داشته باشد اخذ وکیل برای طفل ضروری است. همچنین نهادی به نام تعویق حکم پیش بینی شده است که در صورت اصلاح اطفال، قاضی از صدور حکم خودداری کرده و یا حداقل در مورد مجازات تخفیف قائل می‌شود. وی افزود: در قانون یاد شده درخصوص تصمیم گیری بین دختر و پسر به شکل برابر عمل می‌شود. قاضی دادگاه اطفال موظف است که هر ماه یک بار از کانون اصلاح و تربیت بازدید کرده و روند اصلاح مجرمان را مورد بررسی قرار دهد و همچنین پلیس ویژه اطفال توسط وزارت کشور باید تشکیل شود. قاضی می‌تواند در مورد تصمیمات خود به دفعات متعدد تجدیدنظر نماید. 
جمشیدی با اعلام این که مجازات اعدام و حبس ابد برای اطفال حذف شده است، گفت: برای جرایمی که مجازات حبس ابد یا اعدام در نظر گرفته شده است درخصوص افراد زیر ۱۸ سال مجازات حبس بین ۲ تا ۸ سال اتخاذ خواهد شد. مجازات شلاق نیز از نظام کیفری اطفال حذف شده و در ماده ۳۱ مجازات جایگزین حبس مثل کارهای عام المنفعه پیش بینی شده است. 
وی تصریح کرد: هرگاه در رشد و کمال فعل مرتکب شبهه وجود داشته باشد به مجازاتی غیر از حدود و قصاص که در ماده ۳۱ پیش بینی شده است محکوم می‌شود. در این باره فتاوای مراجع عظام از جمله آیت الله نوری همدانی و مکارم شیرازی و هاشمی شاهرودی اخذ شده است. جمشیدی محکومیت کیفری اطفال را فاقد آثار کیفری دانست و از مجلس، شورای نگهبان و دولت خواست که این لایحه را در مجلس ششم به تصویب برسانند. 
قابل ذکر است که این لایحه در ۵۵ ماده و ۲۲ تبصره تنظیم و در مورخه ۳۰/۶/۸۲تقدیم ریاست جمهوری شده است. 

زمان مراجعه زایران حج تمتع سال ۱۳۸۲ به کاروان‌ها تمدید شد

زمان مراجعه زایران واجد شرایط حج تمتع سال ۱۳۸۲ به کاروان‌های تعیین شده، تا دوازدهم مهرماه تمدید شد. 
به گزارش روابط عمومی سازمان حج و زیارت، افراد دارای اولویت تشرف، براساس اطلاعیه‌های دفاتر حج و زیارت استان‌ها می‌توانند تا تاریخ یادشده به کاروان‌های مربوطه مراجعه و مدارک لازم را تحویل دهند. 
براساس این گزارش، علاوه بر اولویت‌های اعلام شده قبلی، کسانی که در ماه‌های آبان و آذرسال ۱۳۷۸ نیز اقدام به ثبت نام دربانک‌ها کرده‌اند، می‌تواننددر صورت وجود جای خالی، مدارک خود را به کاروان‌های اعلام شده توسط این سازمان برای تشرف به خانه خدا ارائه دهند. 
روند ثبت نام عمومی برای حج تمتع در بانک‌ها برای متقاضیان جدید زیارت بیت الله الحرام همچنان ادامه دارد و محدودیت در این خصوص وجود ندارد. 

برگزاری سومین اجلاس مجمع جهانی اهل بیت (ع) در تهران

سومین اجلاس چهار روزه مجمع جهانی اهل بیت (ع) با حضور ۵۰۰ اندیشمند از ۸۴ کشور جهان، هفدهم مهرماه در سالن اجلاس سران کنفرانس اسلامی تهران برگزار می‌شود. 
دبیر سومین اجلاس مجمع جهانی اهل بیت (ع) به خبرنگاران گفت: ارائه گزارش اندیشمندان اسلامی، بررسی مسائل شش سال گذشته مجمع جهانی وتصمیم گیری درباره فعالیتهای چهار سال آینده از مهمترین محورهای مورد بحث و گفت و گوی اعضا و میهمانان اجلاس است. حجت الاسلام سیدابوالحسن نواب افزود: یکی از مهمترین برنامه‌های این اجلاس، بزرگداشت مقام سیاسی و دینی شهید آیت الله سیدمحمدباقر حکیم نایب رییس فقید شورای عالی مجمع جهانی اهل بیت (ع) است. وی، بررسی آخرین حوادث ایجاد شده برای مسلمانان در کشورهای عراق و افغانستان و بزرگداشت آیت الله سید مرتضی عسکری را از دیگر محورهای موردتوجه در سومین اجلاس مجمع جهانی اهل بیت (ع) بیان کرد. 

ممنوعیت تردد خبرنگاران در محدوده طرح ترافیک تهران تکذیب شد

ایسنا: ممنوعیت تردد خبرنگاران در محدوده طرح ترافیک تهران تکذیب شد. 
سرهنگ تقوی، رییس دفتر معاون راهنمایی و رانندگی نیروی انتظامی در گفت وگوی کوتاه تلفنی با خبرنگار ایسنا ضمن تایید آزادبودن تردد خبرنگاران در محدوده طرح ترافیک با ارائه کارت شناسایی همانند گذشته افزود: ماموران راهنمایی و رانندگی هیچ دستور جدیدی در این خصوص دریافت نکرده‌اند و همکاری این نیرو با خبرنگاران در محدوده مذکور همانند گذشته ادامه دارد. 
در همین حال یک عضو شورای اسلامی شهر تهران، آمادگی این شورا را برای حل مشکل تردد خبرنگاران در سطح شهر و محدوده طرح ترافیک اعلام کرد. 
 «امیررضا واعظ آشتیانی» دیروز در گفت وگو با ایرنا گفت: نهادهای متولی ترافیک باید در جلسه‌ای با حضور اصحاب رسانه‌ها مشکلات تردد خبرنگاران را حل کنند. 

رئیس سازمان بهزیستی کشور: 
سازمان بهزیستی سالانه ۲۰۰ میلیارد ریال وام به معلولان پرداخت می‌کند

رئیس سازمان بهزیستی کشور گفت: سازمان از طریق اعتبارات موجود هر سال بیش از ۲۰۰ میلیارد ریال به معلولان، ناشنوایان و مددجویان خود تسهیلات اعتباری یارانه‌ای و وام پرداخت می‌کند. 
به گزارش خبرگزاری دانشجویان ایران، دکتر راه چمنی رئیس سازمان بهزیستی کشور که به مناسبت هفته جهانی ناشنوایان سخن می‌گفت، افزود: سازمان با بیش از ۱۰۰ مرکز آموزشی و ۱۰۰ مرکز شنوایی سنجی و حرفه آموزی در کشور به آموزش ناشنوایان در زمینه‌های زبان اشاره، لب خوانی و حرفه‌های فنی می‌پردازد تا زمینه زندگی عادی آنها را فراهم کند. وی صدور بیش از ۵۰۰ هزار دفترچه خدمات درمانی برای معلولان و ناشنوایان را از دیگر اقدامات خدماتی بهزیستی عنوان کرد و افزود: در جهت مناسب سازی محیط شهری و اماکن عمومی برای معلولان و ناشنوایان، مذاکراتی با دولت انجام گرفته است و آیین نامه هایی نیز تصویب شده است که در حال اجراست. 
دکتر راه چمنی برنامه‌های بهزیستی برای ناشنوایان را در سطح پیشگیری، کاهش عوارض اختلالات ناشنوایی و خدمات دهی عنوان کرد و گفت: آگاه سازی جامعه نسبت به معلولیتها و از بین بردن فرهنگ تفاوت قایل شدن بین آنها و افراد عادی در جامعه از فعالیتهای سازمان بهزیستی است و سعی می‌شود با ایجاد فرصتهای مناسب و برابر زمینه رشد استعداد معلولان و ناشنوایان فراهم شود. 

معاون وظیفه عمومی نیروی انتظامی اعلام کرد: 
مشمولان حائز شرایط عفو به مراکز پستی مراجعه کنند

واحد مرکزی خبر: معاون وظیفه عمومی نیروی انتظامی گفت: مشمولان حائز شرایط عفو مقام معظم رهبری می‌توانند با مراجعه به مراکز پستی سراسر کشور دفترچه راهنمایی خدمت وظیفه عمومی و دو برگ پیوست آن را دریافت کنند. سردار کارگر در مصاحبه با واحد خبر رادیو تهران با اشاره به اینکه عفو شامل شش گروه می‌شود افزود: 
گروه نخست مشمولان عادی و دیپلم متولد تا پایان سال ۱۳۵۴. 
گروه دوم مشمولان فوق دیپلم متولد تا پایان سال ۱۳۵۲. 
گروه سوم مشمولان لیسانس متولد تا پایان سال ۱۳۵۴. 
گروه چهارم مشمولان فوق لیسانس متولد تا پایان سال ۱۳۵۲. 
گروه پنجم مشمولان دکترای غیرپزشکی متولد تا پایان سال ۱۳۵۰. 
گروه ششم مشمولان پزشکی و دامپزشکی متولد تا پایان سال ۱۳۴۴ هستند. 
وی تصریح کرد: این افراد اگر غایب، فراری و یا در حال خدمت باشند می‌توانند از این عفو استفاده کنند. 
سردار کارگر خاطرنشان کرد: عفو مقام معظم رهبری مشمول افرادی که متعهد خدمت به سازمانها و مراکز دولتی هستند، نمی‌شود. 

مراسم بازگشایی دانشگاهها با حضور رئیس جمهور

مراسم رسمی بازگشایی دانشگاه‌های کشور با حضور سید محمد خاتمی رئیس جمهوری، دکتر میلی منفرد سرپرست وزارت علوم، تحقیقات و فناوری، دکتر پزشکیان وزیر بهداشت، درمان و آموزش پزشکی و صاحب نظران آموزشی و رؤسای دانشگاه‌ها در تالار علامه امینی دانشگاه تهران برگزار شد. 
به گزارش ایرنا، رئیس جمهوری در این مراسم اظهار داشت: اغتشاش، ظاهرگرایی، خشونت و تقلید با ذات تفکر متضاد است و از آن جا که هویت دانشگاه اصیل، «تفکر» است
دانشگاه نمی‌تواند طرفدار ظاهرگرایی، خشونت و تقلید باشد. محمد خاتمی افزود: هویت دانشگاه مستقل، آزادی در اندیشیدن، منطق در گفتار و قانون در عمل است و جز این اگر باشد باید آن را بیماری حساب کنیم. وی گفت: اعمال خشونت نسبت به دانشگاه وتحکم از بیرون نسبت به دانشگاه، دانشگاه وجامعه ما را بیمار خواهد کرد و سم خطرناکی برای جامعه ما خواهدبود. 
خاتمی تصریح کرد: دانشگاه و جریانهای دانشجویی باید استقلال خود رادر برابر هر نهاد، جریان و هر حرکتی که در جامعه و بیرون از دانشگاه است، حفظ کنند. وی گفت: دانشگاه باید پیشتاز و نه دنباله رو جریانها و نهادهای بیرون دانشگاه باشد. 
رییس جمهوری افزود: هیچ منصفی از آنچه که در این سالها بر دانشگاه ما روا داشته شده است، خشنود نیست. 
وی گفت: اگر ما به دانشجو و استاد گفتیم که شما آزادید در چارچوب قانون حرکت کنید و از آن تجاوز نکنید او نیز به من رییس جمهوری حق دارد بگویدکه شما نیز نباید از چارچوب قانون و بویژه قانون اساسی تجاوز کنید. 
وی، دانشگاه زنده را یک دانشگاه سیاسی دانست و گفت: نه به بهانه سیاست باید رسالت اصلی دانشگاه که تولید فکر و علم است، نادیده انگاشته شود و نه به بهانه علم و علم گرایی، خمودگی، رکود و دلمردگی را به دانشگاه تحمیل کنیم. 
خاتمی به نگاه راهبردی دولت به علم و تحقیق در کشور اشاره کرد وگفت که متاسفانه اساسنامه تغییر ساختار وزارت علوم، تحقیقات و فناوری با مشکل روبرو شد و امیدواریم بتوانیم این مشکلات را رفع کنیم. وی با قدردانی از تلاشهای دکتر مصطفی معین وزیر سابق علوم، تحقیقات وفناوری، گفت: شهادت می‌دهم که دکتر معین، مدافع حرمت و حیثیت دانشگاه بوده و هست. 
دکتر معین، دامن زننده به رواج علمی و تحقیق بوده است و وی دغدغه فراوان ی برای واسپاری بهتر و بیشتر امور اداری دانشگاهها به دانشگاهیان داشته است. خاتمی گفت: دکتر معین برای خنثی کردن دخالت نهادها و جریانهایی غیردانشگاهی در دانشگاه همواره اندیشیده وتلاش کرده است و ان شاءالله از خدمات ایشان در مراحل بعدی نیز استفاده خواهد شد. 
رییس جمهوری در بخش دیگری از سخنانش تقلید از گذشتگان و متفکران گذشته و تعصب دراحوال و بینش آنان بدون درک مسائل روزگار و همچنین تقلید از مظاهر و ظواهر زندگی دیگران را از جمله مشکلات جامعه دانست. این دو تقلید در سالیان گذشته و بویژه یکصدسال اخیر ما را دچار مشکلاتی کرده است. 
رییس شورایعالی انقلاب فرهنگی اضافه کرد: در صدسال اخیر همواره شاهد جنگ میان سنت و تجدد که در واقع جنگ میان دو دسته مقلدان این تفکرات بوده است، بوده‌ایم. وی گفت که دورماندن از نوآوری و تکرار و تبدیل شدن اندیشه‌های دیگران به صورت عادات و رسوبات فکری از جمله مشکلاتی است که جامعه با آن مواجه است. رییس جمهوری اضافه کرد: درسایه تفکر، سنت هم نوسازی می‌شود و می‌توان هم ازدیگران اقتباس کرد و درعین حال هویت جامعه نیز محفوظ بماند. آقای خاتمی با ذکر تفاوت هایی که میان اقتباس و تقلید وجود دارد، گفت: فاصله میان اقتباس و تقلید، فاصله میان متفکر و بی فکر است. 
آقای خاتمی با ابراز تاسف از اینکه همیشه بین دموکراسی و لیبرالیسم نوعی خلط مبحث می‌شود، گفت: اگر اشکالی به لیبرالیسم داریم، این اشکال را به دموکراسی نسبت می‌دهیم و دموکراسی را بد جلوه می‌دهیم. 
رییس شورایعالی انقلاب فرهنگی افزود: اگر گفتمان غالب مردم سالاری است، روشنفکر واقعی نیز کسی است که توجه و اهتمام به مردم سالاری داشته باشد. لازم به ذکر است سال تحصیلی جدید دانشگاههای دولتی و غیردولتی روز شنبه با حضور بیش از یک میلیون و ۷۰۰ هزار دانشجو آغاز شد. امسال حدود ۴۰۰ هزار نفر دانشجویان جدید دانشگاههای کشور هستند که از میان یک میلیون و ۵۰۰ هزار داوطلب ورود به دانشگاههای دولتی و همین تعداد متقاضی ورود به دانشگاه آزاد اسلامی به دانشگاهها و مراکز آموزش عالی راه پیدا کرده‌اند. 
پذیرفته شدگان دانشگاههای دولتی در سال تحصیلی جدید شامل ۶۴ هزار نفردر مقطع کاردانی، ۱۳۰ هزار نفر در مقطع کارشناسی، ۱۱ هزار نفر کارشناسی ارشد، سه هزار دانشجوی دکترای حرفه‌ای و ۲ هزار و ۵۰۰ دانشجوی دکترای تخصصی است. 

امروز در تهران آغاز می‌شود
دوازدهمین کنگره شعر دفاع مقدس

عصر امروز، یکشنبه ۶ مهرماه جاری، دوازدهمین کنگره شعر دفاع مقدس با حضور صدها تن از فرهیختگان، نویسندگان، شاعران و مدیران و دست اندرکاران فرهنگی - هنری کشور، در جوار شهدای گمنام صدا و سیما، جنب مسجد بلال آغاز می‌شود. 
این کنگره به مدت دو شب متوالی میزبان صدها تن از شاعران و نویسندگان و اهالی فرهنگ و ادب کشور خواهد بود. برپایه این خبر، در این کنگره بیش از پنجاه تن از شاعران منتخب، به شعرخوانی پیرامون حماسه‌های دفاع مقدس می‌پردازند. علاوه بر برنامه شعرخوانی، در بخش مقالات نیز، مقالات برگزیده قرائت می‌شود. این در حالی است که طی دو روز برگزاری کنگره، دو میزگرد تخصصی پیرامون «ادبیات و دفاع مقدس» و «ادبیات پایداری» برپا می‌شود. 
برای دوازدهمین کنگره شعر دفاع مقدس، بیش از ۵۳۰۰ قطعه شعر و بالغ بر ۱۵۰ عنوان مقاله ادبی رسیده است. گزینش آثار توسط کمیته داوران، مرکب از علیرضا قزوه، پرویز بیگی حبیب آبادی و شیرین علی گلمرادی صورت گرفته است. 
کنگره شعر دفاع مقدس، با هدف اشاعه و ترویج ارزش‌ها و فرهنگ دفاع مقدس، کشف و شناسایی قابلیت‌های ادبی جدید و رشد و غنای شعر و ادبیات پایداری، توسط بنیاد حفظ آثار و ارزش‌های دفاع مقدس، برگزار می‌شود. 

طرح محدودیت توقیف مطبوعات در کمیسیون فرهنگی مجلس بررسی می‌شود

طرح «محدودیت توقیف مطبوعات» عصر سه شنبه قرار است در جلسه کمیسیون فرهنگی مجلس شورای اسلامی به بحث و بررسی گذاشته شود. 
به گزارش ایرنا، نمایندگان مجلس شورای اسلامی در جلسه علنی چهارم شهریورماه، فوریت طرح «محدودیت توقیف مطبوعات» را از تصویب گذراندند. 
طراحان این طرح پیشنهاد کرده‌اند برای توقیف موقت مطبوعات، مدت زمان مشخصی تعیین شود و مراجع قضایی الزام داشته باشند که رای نهایی را برای مطبوعاتی که بصورت موقت توقیف می‌شوند، صادر کنند. به گفته طراحان این طرح، از سال ۷۷ تاکنون حدود ۹۰ روزنامه و نشریه به صورت موقت تعطیل شده که رأی نهایی درباره آنها صادر نشده است. 

کاهش موارد ممنوع الخروجی مؤدیانی که بدهی مالیاتی دارند

گروه اقتصادی: سازمان امور مالیاتی کشور با ابلاغ شرایط و ضوابط جدید، ممنوع الخروج کردن اشخاص حقیقی و حقوقی را به دلیل بدهیهای مالیاتی، به موارد محدودتری کاهش داد. 
براساس اطلاعیه سازمان امور مالیاتی کشور این اقدام برای جلوگیری از تضییع حقوق اجتماعی افراد و مؤدیان مالیاتی حقیقی و حقوقی که به دلیل ابهام در مقررات و دستورالعمل‌ها، نداشتن معارض و یا بدهیهای جزیی ممنوع الخروج هستند، اتخاذ شده است. 
به گزارش روابط عمومی و امور بین الملل سازمان امور مالیاتی کشور در بخشنامه رئیس کل آن سازمان آمده است: ادارات کل مالیاتی از ممنوع الخروج کردن اشخاصی که اموال و دارائیهای آنها در اجرای حکم حکومتی حضرت امام خمینی (ره) و یا احکام قطعی دادگاه‌ها و یا قانون حفاظت و توسعه صنایع ایران و یا سایر قوانین موضوعه مصادره یا ملی اعلام شده و یا بهره برداری از آنها بنا بر قانون از دست مالک خارج شده باشد و بدهی مالیاتی نیز مربوط به همان اموال و دارائیها باشد، اجتناب خواهند کرد. 
براساس این بخشنامه همچنین ادارات کل مالیاتی مجاز به ارائه درخواست ممنوع الخروجی ورشکستگانی که اداره تسویه امور ورشکستگی، ورشکسته بودن آنها را گواهی کرده باشد، نخواهند بود. 
براساس این بخشنامه ممنوع الخروج کردن اشخاصی که به عنوان مدیر و مدیرمسئول اشخاص حقوقی غیردولتی و شرکتهای وابسته به نهادها و مؤسسات عمومی غیردولتی نسبت به انجام تکالیف و وظایف قانونی خود اقدام نموده باشند و اسناد پرداختی امضاء شده توسط آنها برگشت و یا واخواهی وصول نشده باشد نیز منتفی می‌باشد. 
به موجب این بخشنامه دادستانی انتظامی مالیاتی به شکایات و درخواست‌های رفع ممنوعیت اشخاصی که در اجرای ماده ۲۰۲ مالیاتهای مستقیم ممنوع الخروج شده‌اند، به فوریت رسیدگی خواهد کرد. 

وزیر مسکن و شهرسازی: 
مسکن شهروندان تهرانی در شهرکهای اقماری تأمین می‌شود

گروه اقتصادی: رشد بالای جمعیت در دهه ۱۳۵۸ تا ۱۳۶۸، مهاجرپذیری شهر تهران و تغییرات رفتاری در میان زوجهای جوان از جمله دلایلی اند که موجب شده تقاضای مسکن نسبت به عرضه آن افزونتر شود. جهش قیمت مسکن در چند مرحله از ۱۳۷۳ تا امروز، خرید آپارتمان را برای افراد حتی با درآمد متوسط مشکل کرده است. یکی از راه هایی که کشورهای دیگر نیز آن را تجربه کرده‌اند، توسعه شهرکهای اقماری در اطراف پایتخت و شهرهای بزرگ است. این وضعیت در ایران نیز رخ می‌دهد. وزیر مسکن و شهرسازی، در گفت و گو با واحد مرکزی خبر برای چندمین بار این موضوع را یادآور شد و تأکید کرد: «با هدف ساماندهی مسایل بخش مسکن در شهر تهران، نیازهای مسکونی شهروندان در شهرکهای اقماری و شهرهای اطراف تهران تأمین خواهد شد.» 
وی گفت: براساس برنامه‌ای که در طرح مجموعه شهری تهران به تصویب رسیده است برای احداث ساختمان در تهران محدودیت قایل خواهیم شد و نیازهای مسکن شهروندان تهرانی را سعی خواهیم کرد درشهرکهای اقماری و اطراف تهران تامین کنیم. 
وی گفت: براساس توافقنامه‌ای که برای احداث پانزده هزارواحدمسکونی بسیجیان به امضا رسید، واحدهایی که به صورت اجاره به شرط تملیک ساخته و به بسیجیان واگذار شود قیمت زمین آنها تا ۸۰ درصد از تخفیف برخوردار خواهد شد. 
عبدالعلی زاده در ادامه تصریح کرد: سیاست وزارت مسکن این است که عملا بتواند مسکن ارزانتر را به بهره بردار واقعی بدهد تا از بورس بازی در این زمینه جلوگیری شود. 
وزیر مسکن و شهرسازی همچنین اعلام کرد: با ساخت ۱۵ هزار واحدمسکونی با رعایت شرایط ومقررات ملی ساختمان برای بسیجیان، تحول بزرگی دربخش مسکن بوجود خواهد آمد. 
عبدالعلی زاده افزود: در اجرای این طرح سعی خواهد شد زمین بیشتری که به صورت اجاره به شرط تملیک است برای فضاهای سبز آزاد و این واحدها به صورت بلندمرتبه سازی احداث شود. 

یک مقام وزارت مسکن: 
ساخت مسکن در تهران ۶۸درصد کاهش یافت

مدیرعامل سازمان ملی زمین و مسکن اعلام کرد: ساخت واحدهای مسکونی در کشور در بهار امسال نسبت به سال گذشته بیش از ۶/۹ درصد رشد داشت. 
فریدون درویش زاده در مراسم امضای توافقنامه احداث ۱۵ هزار واحد مسکونی برای بسیجیان گفت: براساس آمار عملکرد بخش مسکن در بهار امسال برای ۱۲۹ هزار و ۲۷۰ واحد مسکونی در کل کشور پروانه ساخت صادر شد که این میزان در سه ماه نخست سال گذشته ۱۱۷ هزار و ۹۲۴ واحد بود. 
به گزارش واحد مرکزی خبر، درویش زاده افزود: در این مدت در مناطق شهری نزدیک به ده درصد بیش از مدت مشابه سال گذشته واحد مسکونی ساخته شده است. وی گفت: میزان ساخت مسکن در شهر تهران در بهار سال گذشته ۳/۶۸درصد کاهش داشت و در این مدت برای ۱۴ هزار و ۸۹۹ واحد مسکونی در شهر تهران پروانه ساخت صادر شد. وی گفت: در بهار پارسال برای ۴۶ هزار و ۴۹۹ واحد مسکونی در شهر تهران پروانه ساخت صادر شده بود. 
درویش زاده تصریح کرد: این روند نشان می‌دهد غیر از شهر تهران که یک تصمیم مدیریتی برای بخش مسکن آن اتخاذ شده است، ساخت مسکن در همه شهرهای کشور رونق زیادی دارد. وی پیش بینی کرد: با ادامه این روند تولید مسکن در سال ۸۲ به مرز ۷۲۰ هزار واحد مسکونی برسد که با تحقق آن، یکسال از برنامه سوم توسعه جلوتر خواهیم بود. 

وزیر صنایع و معادن: 
دانش آموختگان رشته‌های صنعتی خدمت سربازی خود را در کارخانه‌ها می‌گذرانند

تهران، خبرگزاری جمهوری اسلامی: وزیر صنایع و معادن از اجرای طرح سپاه صنعت خبر داد که به موجب آن فارغ التحصیلان رشته‌های مرتبط با صنعت، دوران خدمت سربازی خود را در بنگاه‌های صنعتی سپری خواهند کرد. 
اسحاق جهانگیری گفت: موافقت مقام معظم رهبری با این طرح ابلاغ شده و پس از مذاکره با ستاد کل نیروهای مسلح و تهیه دستورالعمل اجرایی، به مرحله اجرا درخواهد آمد. 
احتمال شکایت شرکت‌های آمریکایی از صنعت فولاد ایران
وزیر صنایع و معادن اعلام کرد: یک شرکت آمریکایی به نام «میدرکس» پس از احداث واحد احیای مستقیم فولاد خوزستان، ادعا کرد که این کار نوعی کپی برداری از تکنولوژی متعلق به آنها است و خواهان مذاکره با ایران شد. 
اسحاق جهانگیری افزود: شرکت آمریکایی عدم اقامه دعوی بر ضد شرکت‌های ایرانی را منوط به رسیدن به تفاهم در این زمینه کرد که برهمین اساس، با آنها وارد مذاکره شدیم و به زودی تفاهمنامه‌ای با آنها امضا خواهیم کرد تا بتوانیم به طور رسمی از تکنولوژی ساخت واحدهای احیای مستقیم فولاد در داخل و خارج استفاده کنیم. 
وی با بیان این که «دانش فنی تولید فولاد به روش احیای مستقیم متعلق به شرکت‌های آمریکایی است» گفت: ایجاد واحدهای ۶۰۰ هزار تنی احیای مستقیم در مجتمع فولاد مبارکه نیز، با مشارکت شرکت‌های ژاپنی بوده است. 
وی گفت: این درحالی است که در طول سال‌های اخیر، کارشناسان داخلی یک واحد احیای مستقیم ۸۰۰ هزار تنی را در مجتمع فولاد خراسان احداث کرده و به بهره برداری رساندند و احداث یک واحد دیگر با همین شیوه تولید در فولاد مبارکه در دست بررسی است. 
جهانگیری در پایان با اشاره به این که در قانون برنامه سوم، ایجاد ۲۰۰ هزار شغل در بخش صنعت و معدن برای سال ۸۲ پیش بینی شده است، گفت: عملکرد پنج ماهه این بخش نشان دهنده آن است که بیش از رقم پیش بینی شده، امسال در این بخش شغل ایجاد خواهد شد. 

موتورسیکلت سازها با مشکل فروش مواجه شده‌اند

گروه اقتصادی: در سراسر دهه ۱۳۶۰ و حتی تا اواخر دهه ۱۳۷۰، عرضه موتورسیکلت بسیار کمتر از تقاضا بود و تولیدکنندگان این محصول در شرایط خاصی فعالیت می‌کردند. صدور مقدار قابل توجهی مجوز تولید و عرضه موتورسیکلت در چند سال گذشته رقابت شدیدی در این صنعت ایجاد کرده است و اکنون مصرف کنندگان، آزادی انتخاب بیشتری دارند. مدیرعامل یک شرکت تولیدکننده موتورسیکلت به ایسنا خبرداده است: «شرکت‌های تولیدکننده موتورسیکلت با مشکل فروش محصولات مواجهند.» 
اصغر ساطع همچنین گفت: هیچ گونه نظارتی از طرف مسوولان موتورسیکلت ساز بر روی قطعات غیراستاندارد و ازرده خارج کشورهای آسیایی وجود ندارد. 
مدیرعالم سیکلت پارت کویر، افزود: «جمعیت زیاد نیروی جوان و استقبال آنان از موتورسیکلت عامل مهمی در افزایش استقبال تولیدکنندگان به تولید موتورسیکلت است.» 

اعلام بن کارگری

گروه اقتصادی: ستاد اجرایی بن کارگری اعلام کرد: از سری بنهای سال ۱۳۸۱ کارگران متاهل یا معیل، بن شماره ۳۲۶ (سیصد و بیست و شش) جهت دریافت ۸ (هشت) کیلوگرم برنج وارداتی و بن شماره ۳۵۰ (سیصد و پنجاه) جهت دریافت ۵ (پنج) کیلوگرم شکر تعیین شده است. 
دارندگان بنهای مذکور می‌توانند با مراجعه تدریجی به عاملین توزیع، بدون پرداخت وجه نسبت به دریافت کالاهای اعلام شده اقدام کنند. 

شورای نگهبان قانون جدید چک را تأیید کرد
چک‌های تضمینی، سفید امضا و بدون تاریخ، تعقیب کیفری ندارند

تغییر قانون چک، یکی از وقت گیرترین قانونهایی بود که از زمان ارائه لایحه آن به مجلس تا زمان تصویب در صحن علنی و سپس تأیید شورای نگهبان زمان زیادی برد و بارها درباره آن میان کارشناسان، قانونگذاران و مجریان بحث و گفت وگو شد. 
لایحه اصلاح قانون چک که در دوم شهریورماه امسال توسط مجلس تصویب شد، برخی دشواریهای فعلی به ویژه در موضوع اینکه کدام اقدام «قابل تعقیب کیفری» و کدام اقدام قابلیت تعقیب کیفری ندارد را کاهش داده است. در قانون جدید نسبت به افرادی که از چک استفاده می‌کنند، مدارا شده و محدودیت مجازات حبس از بارزترین تغییرات قانون جدید نسبت به قانون قبلی است. کارشناسان قضایی معتقدند، در صورتی که آیین نامه اجرایی این قانون نیز به صورت کارآمد و سازگار با قانون تهیه شود بخشی از مشکلات را به ویژه در مجازاتها کاهش خواهد داد. 
خارج کردن چک سفید امضا، چک هایی که وصول آن منوط به تحقق شرایطی شده باشد، چک صادره بابت تضمین انجام معامله یا تعهد «تعقیب کیفری» شرایط را از نظر قضایی آسانتر کرده است و پیش بینی می‌شود بخشی از مجازاتهای حبس درباره «چک» کاهش یابد. 
گروه اقتصادی: چک از نظر اقتصادی، یک سند معتبر بانکی است که قدرت نقدشوندگی بالایی دارد و برای سهولت در دادوستد توسط بانکها به مشتریان معتبر داده می‌شود. سهولت استفاده از چک و شرایط خاص اقتصادی کشور موجب شده است، تعدادی از دارندگان چک از آن استفاده غلط کرده و با توجه به قانون مربوط به این سند، مجازات زندان برایشان در نظر گرفته شده است. 
در سالهای اخیر، اصلاح قانون چک با هدف کاهش جرم استفاده نادرست از این سند در دستور کار مجلس و دولت بوده است. 
به گزارش دیروز روابط عمومی وزارت امور اقتصادی و دارایی شورای نگهبان لایحه اصلاح موادی از قانون صدور چک را که از سوی مجلس شورای اسلامی به تصویب رسیده بود، مغایر با موازین شرع و قانون اساسی ندانست. 
براساس این گزارش، در ماده ۱ اصلاحیه یادشده آمده است: صادرکننده چک باید در تاریخ مندرج در آن معادل مبلغ مذکور در حساب خود وجه نقد داشته باشد. همچنین در بخش دیگری از این لایحه آمده است، چک فقط در تاریخ مندرج در آن یا پس از تاریخ مذکور قابل وصول از بانک خواهد بود. 
این گزارش می‌افزاید: در لایحه جدید با اشاره به محکومیت هایی که برای بزهکاران صادرکننده چک بلامحل پیش بینی شده است آمده است: چنانچه مبلغ مندرج در متن چک کمتر از ده میلیون ریال باشد صادرکننده چک بلامحل به حبس تا حداکثر شش ماه محکوم خواهد شد و چنانچه مبلغ مندرج در متن چک از ده میلیون ریال تا پنجاه میلیون ریال باشد به حبس از شش ماه تا یک سال محکوم خواهد شد و چنانچه مبلغ مندرج در متن چک از پنجاه میلیون ریال بیشتر باشد به حبس از یک تا دو سال و ممنوعیت از داشتن دسته چک به مدت دو سال محکوم خواهد شد و در صورتی که اقدام به صدور چکهای بلامحل نموده باشد، مجموع مبالغ مندرج در متون چک‌ها ملاک عمل خواهد بود. 
این مجازات‌ها شامل مواردی که ثابت شود چک‌های بلامحل بابت معاملات نامشروع و یا بهره ربوی صادر شده، نمی‌باشد. 
همچنین عبارت «از قرار صدی دوازده در سال» ازماده (۱۱) قانون صدور چک مصوب ۸/۴/۱۳۵۵ حذف و یک تبصره به آن اضافه شد، در این تبصره آمده است: میزان خسارت و نحوه احتساب آن بر مبنای قانون الحاق یک تبصره به ماده (۲) قانون اصلاح موادی از قانون صدور چک مصوب ۱۰/۳/۱۳۷۶ مجمع تشخیص مصلحت نظام خواهد بود. 
همچنین، چنانچه ثابت شود چک سفید امضاء داده شده است و یا اگر در متن چک، وصول وجه آن منوط به تحقق شرطی شده باشد و یا اگر در متن چک قید شده باشد که چک بابت تضمین انجام معامله یا تعهدی است و همچنین اگر ثابت شود چک بدون تاریخ صادر شده و یا تاریخ واقعی صدور چک مقدم بر تاریخ مندرج در متن چک باشد، در این صورت صادرکننده چک قابل تعقیب کیفری نیست. 
در پایان لایحه یادشده آمده است: کلیه قوانین و مقررات مغایر از تاریخ تصویب این قانون لغو می‌شود. 

چلسی و منچستر در سایه آرسنال گام بر می‌دارند

گروه ورزشی: تیم‌های چلسی و منچستر یونایتد در هفته هفتم با پیروزی برابر رقبای خود همچنان در سایه آرسنال گام بر می‌دارند. 
چلسی در ورزشگاه استموردبریج با تنها گل دقیقه ۴۳ جیمی فلوید هاسل بنک مقابل آستون ویلا به برتری رسید تا با ۱۶ امتیاز در مکان دوم باقی بماند. 
در همین روز منچستر نیز در دیداری پرگل لسترسیتی را چهار بر یک مغلوب کرد. روی کین در دقیقه (۱۵) و رودون نیستلروی در دقایق (۵۲، ۴۵، ۱۶) برای تیم میهمان گلزنی کردند. تنها گل لستر توسط فرانک سینلکر در دقیقه ۷۳ به ثمر رسید. 
در سایر بازی‌های این هفته بیرمنگهام با دو گل پورتموث را مغلوب کرد، بولتون در دیدار با ولور همپتون به تساوی یک بر یک رسید. میدلزبرو نیز این هفته موفق به شکست ساوتهمپتون شد. 
در سایر بازی‌ها امروز بلکبرن با فولام، چارلتون با لیورپول، اورتون با لیدز، منچسترسیتی با تاتنهام دیدار می‌کنند. 
اشتوتگارت در صدر باقی ماند
در هفته پر گل بوندس لیگا تیم اشتوتگارت با پیروزی سه بر صفر مقابل مونیخ ۱۸۶۰ موقعیت خود را در جدول تثبیت کرد. 
سولدو، مریا و الکساندر گلب سه گل این دیدار را درون دروازه حریف جای دادند. اکنون این تیم با ۱۷ امتیاز پیشتاز بوندس لیگاست. در سایر بازی‌ها این نتایج بدست آمد: دورتموند با تنها گل اورتون که در دقیقه ۶۸ به ثمر رسید فرایبورگ را شکست داد. 
وردر برمن با نتیجه چهار بر یک از سد کلن گذشت، بایرن مونیخ در یک بازی نزدیک با گلهای سانتاکروز و مکای روستوک را در خانه‌اش مغلوب کرد. 

در پی عدم استقبال متحدان آمریکا از اعزام نیرو
هزاران نیروی آمریکایی برای اعزام به عراق آماده می‌شوند

در پی عدم استقبال جهان از نطق جورج بوش درباره عراق در مجمع عمومی سازمان ملل متحد و تاکید کشورها بر ضرورت اعطای نقش بیشتر به سازمان ملل در عراق به عنوان پیش شرطی برای اعزام نیرو به این کشور، پنتاگون که پیش از این امیدوار به مشارکت چند کشور متحد آمریکا در عراق بود به هزاران تن از نیروهای ذخیره ارتش برای اعزام احتمالی به ماموریت عراق آماده باش داده است. 
شبکه خبری بی بی سی دیروز با اعلام این خبر نوشت: به دو تیپ پیاده گارد ملی آمریکا دستور داده شده طی دو هفته آینده به آمادگی عملیاتی برسند. 
فرماندهان عالیرتبه آمریکا پیش از این هشدار داده بودند در صورتی که سایر کشورها آماده نباشند نیروی نظامی کافی به عراق اعزام کنند، حفظ امنیت این کشور به حضور تعداد بیشتری نیروی ارتش آمریکا نیاز خواهد داشت. 
خبرگزاری رویتر از واشنگتن گزارش داد، ارتش آمریکا ۱۰ هزار نفر از نیروهای گارد ملی را برای اعزام به عراق بسیج کرده و به پنج هزار نفر دیگر از این نیروها آماده باش داده است. 
این در حالیست که آسوشیتدپرس دیروز به نقل از یک مقام آمریکایی که نخواست نامش فاش شود نوشت: واشنگتن با دادن نقش سیاسی بیشتر به سازمان ملل در نظارت بر دوران گذار عراق به دمکراسی موافقت کرده است. 
به گفته این مقام آمریکایی، واشنگتن در انتخابات و دوران گذار سیاسی از نظام تک حزبی رژیم صدام به سوی یک دولت دمکراتیک به سازمان ملل نقش بیشتری می‌دهد. علی رغم سخنان این مقام آمریکایی و تحلیل خبری که آسوشیتدپرس برای آن ارائه کرد، آمریکا پیش از این نیز گفته بود که برای سازمان ملل تنها نقش نظارتی در نظر خواهد داشت. در حالیکه کشورهایی چون روسیه، فرانسه و آلمان خواستار نقشی فراتر برای سازمان ملل هستند. 
در همین حال کالین پاول وزیر خارجه آمریکا به روزنامه نیویورک تایمز گفت: واشنگتن ضرب الاجلی شش ماهه را برای تدوین قانون اساسی عراق در نظر گرفته است. وی گفت که آمریکا از شورای حکومتی عراق خواسته است زمان لازم برای تدوین قانون اساسی را برآورد کند. 
این اقدام آمریکا در حقیقت پیامی به فرانسه و دیگر مخالفان جنگ است که در روزهای اخیر خواستار انتقال فوری قدرت به عراقی‌ها شده بودند. 
از سوی دیگر ژنرال هرالد کوجات رئیس کمیته نظامی ناتو دیروز به یک روزنامه آلمانی گفت: ناتو مانند افغانستان در عراق هم مشارکت می‌کند. 
این مقام بلندپایه ناتو گفت: برای ثبات بخشیدن به عراق به نیروی زمینی نیاز است و ناتو دیر یا زود با این موضوع روبه رو می‌شود. 
حمله به هتل الرشید بغداد
ارتش آمریکا اعلام کرد که یک گلوله آرپی جی بامداد دیروز به سمت هتل محل اقامت مقام‌های آمریکایی و سایر مقام‌های نیروهای اشغالگر در مرکز بغداد شلیک شد. 
به گزارش خبرگزاری فرانسه، این سخنگو درخصوص اصابت این گلوله به هتل الرشید مطلبی نگفت، اما اظهار داشت که اطلاعات بیشتر متعاقبا منتشر خواهد شد. 
این گزارش افزود: هنوز از شمار تلفات این حمله گزارشی نرسیده است. 
برپایه این گزارش، هتل الرشید در نزدیکی محل گردهمایی‌های بغداد است که دفاتر خبری نیروهای نظامی اشغالگر در این مرکز قرار دارند. 
از سوی دیگر ساکنان فلوجه عراق دیروز از کشته شدن ۴ نفر از اهالی این شهر در نتیجه تیراندازی شب شنبه نیروهای آمریکایی در امتداد جاده‌ای در اطراف شهر خبر دادند. 
گزارش خبرگزاری رویتر به نقل از یکی از پزشکان شهر فلوجه حاکی است شماری از کشته و مجروح شدگان حمله نیروهای آمریکایی به بیمارستان این شهر انتقال داده شدند. 
در پی وقوع این حادثه مردم شهر فلوجه با سردادن شعارهای ضدآمریکایی به سمت بیمارستان این شهر روانه شدند. 

سفیر آمریکا در عربستان کناره گیری می‌کند

وزارت خارجه آمریکا اعلام کرد، رابرت جوردن سفیر آمریکا در عربستان به دلایل شخصی قصد استعفا دارد و طی هفته‌های آینده از سمت خود کناره گیری می‌کند. به گزارش خبرگزاری رویتر، سخنگوی وزارت خارجه آمریکا با اعلام این خبر گفت، جوردن که زمانی وکیل شخصی جورج بوش بوده، چند ماه پیش به وزارت خارجه اعلام کرده قصد استعفا دارد و تا نیمه اکتبر این سمت را ترک می‌کند. سخنگوی وزارت خارجه گفت: از نظر ما کار او فوق العاده بوده و دولت عربستان هم برای او ارزش و اعتبار بالایی قایل است. 
جوردن در حساس‌ترین دوران روابط آمریکا و عربستان، سفیر واشنگتن در ریاض بوده است. برخی گزارش‌ها حاکی از آن است که دولت عربستان خواستار کناره گیری او شده است. اما واشنگتن و ریاض این گزارش‌ها را رد می‌کنند. هنوز درباره جانشین او خبری منتشر نشده است. جوردن تماس‌های خداحافظی خود را با مقامات سعودی انجام داده است. دو ماه پیش روزنامه عرب زبان القدس العربی چاپ لندن از جوردن سخنانی را درباره روند جانشینی در خانواده سلطنتی آل سعود چاپ کرد. او این سخنان را در یک مهمانی شام نیمه خصوصی گفته بود و اشاره کرده بود که آمریکا خواستار آن است که امیر عبدالله ولیعهد کنونی عربستان پادشاه آینده این کشور و یکی از اعضای نسل شاهزادگان جوان پادشاهی سعود ولیعهد بعدی شود. مقامات آمریکایی در واکنش به انتشار این سخنان گفتند که در نقل قول از جوردن سوءتفاهم پیش آمده است. 

جمال مبارک، خواستار اصلاحات در مصر شد

پسر حسنی مبارک رئیس جمهوری مصر در نشست سالانه حزب حاکم این کشور موسوم به حزب دمکرات ملی که روز جمعه در قاهره گشایش یافت، خواستار اعطای آزادی‌های بیشتر سیاسی، اجرای اصلاحات قانونی و رعایت حقوق زنان در مصر شد. 
به گزارش خبرگزاری فرانسه از قاهره، جمال مبارک که در آغاز این نشست سه روزه سخن می‌گفت، همچنین خواستار نوسازی قوانین و حکومت مصر شد. 
جمال مبارک افزود: ما خواستار ایفای نقش پویاتری از سوی گروه‌های سیاسی هستیم. 
جمال مبارک در ادامه به منظور رفع موانعی که فراروی فعالیت گروه‌های سیاسی قرار دارد، حمایت خود را از اجرای اصلاحات قانونی اعلام کرد و آن را گام بزرگی در توسعه حیات سیاسی در مصر دانست. 
فرزند ۴۰ ساله رئیس جمهوری مصر که ریاست یک نهاد سیاست گذاری حزب حاکم را نیز برعهده دارد، همچنین خواستار نوسازی شدن قوانین مربوط به اتحادیه‌های تجاری و تقویت نقش موسسات مدنی شد. 
بنا به اظهارات جمال مبارک، اصلاحات قانونی باید برای تضمین حقوق انسانی و پایان دادن به نابرابری جنسیتی، قانون کیفری را دربرگیرد. 
جمال مبارک در ادامه از اعلام «میثاق جدیدی میان دولت و شهروندان» به منظور اعطای نقش بیشتر به مردم برای حضور در مشارکت‌های سیاسی، حمایت کرد. 
تحلیلگران پیش بینی کرده‌اند که فرزند رئیس جمهوری مصر با پشتوانه نفوذ خود بر سیاست گذاری کشور، در این کنگره ظاهر می‌شود. 
بنابر نظر تحلیلگران، اگرچه بعید است جمال مبارک برای احراز مسئولیت جدیدی معرفی شود، اما وی می‌تواند ترفیع مقام یابد و این مساله گمانه زنی‌های موجود را مبنی بر این که رئیس جمهوری ۷۵ ساله مصر، جمال را برای جانشینی خود آماده می‌کند، قوت می‌بخشد. 
برپایه این گزارش، برغم ردکردن شایعات موجود در خصوص جانشینی جمال مبارک از سوی دولتمردان مصر، وی بیش از یک سال است که به طور فزاینده نفوذ خود را در حزب حاکم افزایش داده است. 

نیمی از مردم انگلیس خواهان استعفای بلر هستند

نتایج یک نظرسنجی که دیروز در لندن منتشر شد نشان می‌دهد، نیمی از مردم انگلیس معتقدند که تونی بلر نخست وزیر باید از مقامش کناره گیری کند. به گزارش خبرگزاری فرانسه از لندن، در این نظرسنجی که مؤسسه موری برای روزنامه تایمزمالی تهیه کرده است، ۵۰ درصد پرسش شوندگان گفته‌اند اکنون زمانی است که تونی بلر باید استعفا دهد و قدرت را به دیگری واگذار کند. 
در این نظرسنجی، ۳۹ درصد مردم گفته‌اند با این عقیده مخالفند و ۱۱ درصد هم اعلام نظر نکردند. در این نظرسنجی ۶۴ درصد گفته‌اند از کارهای تونی بلر ناراضی هستند. این نظرسنجی از میان حدود دو هزار نفر بین روزهای ۱۱ و ۱۶ سپتامبر صورت گرفته است. پیدا نشدن سلاحهای کشتار جمعی در عراق و خودکشی دیوید کلی کارشناس ارشد تسلیحات از عوامل موثر در بی اعتمادی مردم نسبت به سیاستهای دولت تونی بلر است. 

حبس خانگی رهبر مخالفان دولت میانمار

 «آنگ سان سوکی» رهبر حزب اتحاد ملی مردم سالاری میانمار پس از مرخص شدن از بیمارستان تحت بازداشت خانگی قرار گرفت. 
به نوشته روزنامه بانکوک پست، دولت نظامی میانمار اعلام کردکه سوکی پس از مرخص شدن از بیمارستان به همراه دو تن از پزشکان معالج به اقامتگاه «یانگون» منتقل شده و تحت بازداشت خانگی قرار گرفته است. 
دولت میانمار در بیانیه‌ای اعلام کرد که نیازهای پزشکی و دارویی سوکی را تامین خواهد کرد. دولت نظامی میانمار در بیانیه خود از آزادی احتمالی سوکی سخنی به میان نیاورده است. رهبر حزب اتحاد ملی مردم سالاری میانمار تاکنون ۲بار تحت بازداشت خانگی قرار داشته است. وی آخرین بار در ۳۰ مه (۹ خردادماه) در یک درگیری بین هوادارانش با طرفداران دولت نظامی میانمار بازداشت شد. 
سازمان ملل، بسیاری از کشورهای غربی و کشورهای عضو آسه آن تاکنون بارها از دولت میانمار آزادی وی را خواستار شده‌اند اما حکومت نظامی این کشور همچنان در برابر این فشارها مقاومت می‌کند. سوکی هفته گذشته در ایام بازداشت به دلیل ابتلا به یک بیماری داخلی مورد عمل جراحی قرار گرفت. 

دستگیری ۱۹ مظنون القاعده در عراق

پل برمر حاکم آمریکایی عراق گفت: نیروهای نظامی آمریکا مستقر در عراق ۲۴۸ خارجی را در عراق دستگیر کرده‌اند که در میان آنها ۱۹ تن مظنون به عضویت در شبکه تروریستی القاعده هستند. 
به گزارش خبرگزاری رویتر از واشنگتن، برمر روز جمعه در کنفرانس خبری پنتاگون به خبرنگاران گفت: این افراد دقیقا ۱۹ تن هستند. وی در مورد ملیت خارجی‌های بازداشت شده در عراق چیزی نگفت اما مدعی شد در میان این ۲۴۸ تن افراد بازداشتی ۱۲۳ تبعه سوریه وتعدادی از اتباع یمن وایران به چشم می‌خورند. 

وزیر دادگستری ترکیه: 
قانون اساسی ترکیه باید تغییر کند

 «جمیل چیچک» وزیر دادگستری ترکیه گفت: بمنظور همخوانی قوانین ترکیه با قطعنامه حقوق بشر، باید قانون اساسی فعلی این کشور بطور اساسی تغییر کند. 
به گزارش ایرنا، از آنکارا به نقل از خبرگزاری آناتولی چیچک در جریان یک همایش که از سوی دیوان عالی قضایی ترکیه برگزار شد، افزود: دولت ترکیه خواهان رعایت کامل قطعنامه حقوق بشر است. وی با اعلام اینکه برخی مفاد قانون اساسی ترکیه ناقض قطعنامه حقوق بشر است، گفت: دولت ترکیه به دلیل این امر و لزوم انطباق قوانین مورد تصویب مجلس با قانون اساسی، به تصویب تمامی قوانین مورد نظر خود در رابطه با حفظ و رعایت حقوق بشر در ترکیه موفق نمی‌شود. 
چیچک اضافه کرد: برای رساندن استاندارد قوانین ترکیه در رابطه با حقوق بشر به استانداردهای بین المللی و رعایت تمامی موازین مندرج در قطعنامه حقوق بشر، تغییر قانون اساسی ترکیه ضروری است. 

مشرف ورود عوامل سیا به عمق خاک پاکستان را تأیید کرد

رئیس جمهور پاکستان گفت: سازمان جاسوسی آمریکا سیا به پاکستان در یافتن اسامه بن لادن کمک می‌کند. 
به گزارش شبکه تلویزیونی سی ا ن ان پرویز مشرف همچنین گفت سران قبایل پاکستانی سرانجام به نیروهای پاکستانی اجازه دادند برای یافتن بن لادن وارد مناطق دوردست و قبیله نشین شوند. 
سی ان ان افزود: مناطق دوردست و قبیله نشین پاکستان که احتمال دارد اسامه بن لادن در آنجا مخفی شده باشد وزیرستان نام دارد و در مرز افغانستان و پاکستان در جنوب غرب پیشاور قرار دارد. 

دیدار مگاواتی و قذافی در لیبی

مگاواتی سوکارنو رئیس جمهور اندونزی جمعه شب در سفر کوتاهی به طرابلس با معمر قذافی رهبر لیبی دیدار و با او در خصوص مبارزه با تروریسم گفت وگو کرد. 
به گزارش خبرگزاری فرانسه، مگاواتی سوکارنو در پایان دیدار با معمر قذافی در گفت وگو با خبرنگاران اظهار داشت: تروریسم ربطی به هیچ دینی و بخصوص دین اسلام ندارد. تروریسم می‌تواند از جانب هر کسی و به هر علتی ناشی شود. 
رئیس جمهور اندونزی پیش از سفر به لیبی، در تونس با رئیس جمهور این کشور دیدار و با او درباره مناسبات دوجانبه، مناقشه فلسطین و اسرائیل و نیز مبارزه بر ضدتروریسم گفتگو کرد. 

کنفرانس مطبوعاتی بوش و پوتین پس از دیدار در کمپ دیوید

خبرگزاری فارس - ولادیمیر پوتین رئیس جمهوری روسیه گفت باید درخصوص برنامه هسته‌ای ایران پیامی شفاف به تهران فرستاد تا اطمینان حاصل شود ایران سرگرم تولید و تکثیر سلاح اتمی نیست. 
به گزارش خبرگزاری فرانسه از کمپ دیوید، پوتین این سخنان را دیروز در پایان دیدار با جورج بوش رئیس جمهوری آمریکا در کمپ دیوید، در کنفرانس مشترک مطبوعاتی اعلام کرد. 
جورج بوش رئیس جمهوری آمریکا نیز با تأکید بر اینکه ایران باید درخصوص برنامه هسته‌ای خود شفاف عمل کند، گفت: به نفع منافع ملی ما است که اطمینان حاصل کنیم ایران سرگرم تولید سلاح اتمی نیست. 
بر پایه این گزارش بوش، ایران و کره شمالی را به پایبندی به تعهدات اتمی خود در قبال جامعه بین الملل فراخواند و گفت: من قویا از ایران می‌خواهم که به تعهداتش در قبال پیمان منع تولید و تکثیر تسلیحات اتمی پایبند باشد. 
بوش سپس از کره شمالی خواست به برنامه تسلیحات اتمی خود پایان دهد. 
پوتین همچنین با اشاره به اوضاع خاورمیانه گفت: روسیه و آمریکا معتقدند هیچ جایگزین منطقی برای طرح نقشه راه وجود ندارد. 
پوتین به مسئله عراق اشاره کرد و گفت مشارکت روسیه در بازسازی عراق منوط به صدور قطعنامه جدید شورای امنیت سازمان ملل درباره عراق است. 
رئیس جمهوری روسیه با بیان آن که روسیه خواستار احیای امنیت در عراق در زودترین زمان ممکن است، تصریح کرد: ما می‌دانیم که احیای امنیت در عراق فرایندی پیچیده است که باید با پشتوانه دولتی و حقوقی صورت بگیرد و مرحله به مرحله پیش برود. پوتین تأکید کرد: میزان، دامنه و سطح مشارکت روسیه در بازسازی عراق پس از اطلاع از ملاحظات قطعنامه جدید سازمان ملل درباره عراق مشخص خواهد شد. 

کمیته بورس آمریکا پرونده استات اویل را رسیدگی می‌کند

سخنگوی شرکت نفتی استات اویل نروژ گفت: کمیته بورس و اوراق قرضه آمریکا، پرونده اتهام رشوه دهی استات اویل به یک شرکت ایرانی را به طور غیر رسمی رسیدگی می‌کند. 
به گزارش خبرگزاری فارس به نقل از رویتر، سخنگوی استات اویل با اعلام این خبر تصریح کرد: ما تمامی اطلاعاتی را که برای رسیدگی به این پرونده لازم باشد، در اختیار کمیته بورس و اوراق قرضه آمریکا قرار می‌دهیم. بنابر این گزارش، شرکت نفتی استات اویل در بورس نیویورک نیز عضو است و سهام این شرکت در این بورس معامله می‌شود. 
پیشتر وزیر نفت نروژ گفته بود که حاضر است به سوالات ایران در مورد این پرونده پاسخ دهد. 

محیط زیست، زیست ایمنی و مسایل مرتبط با مهندسی ژنتیک - (بخش پایانی) 
کابوس تولد ابرگیاهان
* به نظر موافقان محصولات تغییر ژنتیک یافته با تولید غذای بیشتر از زمین کمتر، نیاز به تعرض به اراضی کم استعدادتر و تخریب بیشتر محیط زیست کاهش خواهد یافت* مخالفان نگران آنند که تغییر ژنتیک موجب برآمدن ابرگیاهان هرز و بحران‌های جدی برای محیط زیست زمین شود

سلامت محیط زیست
طرفداران محیط زیست نیز نگرانی هایی را در استفاده از گیاهان تراریخته و رهاسازی gmo در محیط دارند که عبارتنداز: 
- امکان انتقال افقی ژن هایی که به گیاهان زراعی منتقل شده‌اند به گونه‌های مجاور که از علف‌های هرز محسوب می‌شوند و در نتیجه امکان برخورداری بهتر از محیط برای رشد و افزایش قدرت تهاجمی آنها را فراهم می‌کند. 
- افزایش مقاومت در موجودات هدف یا حساسیت در موجوداتی که هدف برنامه اصلاحی و انتقال ژن نیستند. 
- افزایش استفاده از مواد شیمیایی (مانند سموم علف کش) در کشاورزی. 
- تظاهر غیرقابل پیش بینی (یا پیش بینی نشده) ژن‌های منتقل شده و یا پایداری و تظاهر ژن‌های منتقل شده. 
اگرچه بحث در مورد هر یک از ملاحظات فوق مقوله‌ای است مستقل و فرصتی کافی می‌طلبد از حوصله این نوشتار کوتاه خارج است ولی برای مثال یکی از این ملاحظات را مورد بررسی بیشتری قرار می‌دهیم. 
برخی از مدعیان طرفداری از محیط زیست معتقدند که با ایجاد و معرفی واریته‌های مقاوم به علف کش مانند نوعی سویا تمایل کشاورزان به استفاده بی محابا از علف کش و در نتیجه مصرف آن افزایش جدی می‌یابد که به نوبه خود موجب آلودگی بیشتر محیط زیست خواهد شد. در پاسخ این دسته از طرفداران محیط زیست می‌توان به موارد زیر اشاره کرد: 
- براساس آمار منتشره توسط مرکز ملی سیاستگذاری غذا و کشاورزی در آمریکا از سال ۱۹۹۶ تا ۱۹۹۹ مصرف علف کش در سویا از میانگین ۲/۱ پوند در هرایکر به ۰۷/۱ پوند در هرایکر کاهش یافته است که در نتیجه معرفی و کشت انبوه و گسترده سویای تراریخته مقاوم به رانداپ بوده است. طی این سالها بیش از نیمی از سطح زیر کشت در آمریکا (به عنوان بزرگترین تولید کننده سویا در جهان) به سویای تراریخته مقاوم به علف کش اختصاص داشته است. در نتیجه در سال ۱۹۹۹ در آمریکا تعداد ۱۹ میلیون سمپاشی کمتر از سال ۱۹۹۶ در سویا صورت گرفته و ۲۱۶ میلیون دلار از این بابت صرفه جویی شده است. بنابراین، اصل این ادعا که گیاه تراریخته مقاوم به علف کش موجب افزایش این نوع سموم خواهد شد، بی پایه است. 
- در مهندسی گیاهان برای مقاومت به علف کش، به طور طبیعی و منطقی گیاهان به علف کش هایی مقاوم می‌شوند که براساس مطالعات و گزارشها از کم خطرترین، سالم‌ترین ومحیط زیست دوستانه‌ترین نوع علف کش‌های زیست تخریب پذیر باشند. در نتیجه، علاوه بر کاهش مصرف علف کش (چنانچه ذکر شد)، جایگزینی علف کش‌های کم زیان‌تر با علف کش‌های پر زیان‌تر از منافع زیست محیطی استفاده از این قبیل محصولات خواهد بود. 
- با وجود کاهش مصرف علف کش، با توجه به مقاومت ذاتی ایجاد شده در گیاه زراعی و امکان استفاده از علف کش در مزرعه در مؤثرترین زمان مورد نیاز از نظر کنترل علف هرز، محصول و عملکرد در واحد سطح افزایش یافته و با تولید غذای بیشتر از زمین کمتر، نیاز به تعرض به اراضی کم استعداد‌تر و تخریب بیشتر محیط زیست کاهش خواهد یافت. با مثالی که در مورد فقط یکی از ملاحظات زیست محیطی ارائه شد می‌توان تصور کرد که در مورد سایر ملاحظات نیز پاسخ‌های تفصیلی مبتنی بر دانش و تجربه وجود دارد. 
کشاورزی
برخی از متخصصین کشاورزی نیز نگرانیهایی دارند و ملاحظاتی را در باب رهاسازی گیاهان زراعی تراریخته عنوان می‌کنند که موارد زیر از جمله آنهاست: 
- ایجاد علف‌های هرز جدید یا «ابر علف هرزها» در اثر انتقال افقی ژن از گیاهان تراریخته به علف‌های هرز هم خانواده با آن گیاه زراعی. 
- تغییر ارزش غذایی گیاه از مطمع نظر آفات و بیماریها و احتمال تغییر به نحوی که موجب جلب بیشتر آفات و امراض نباتی به سمت گیاه تراریخته گردد. 
- کاهش واریته‌های زراعی به دلیل استقبال بیشتر زارعین تراریخته که در نتیجه منتهی به از دست رفتن تنوع در واریته‌های زراعی می‌شود. 
ملاحظات عمومی
علاوه بر متخصصین علوم مختلف، مردم عادی و برخی از جراید و سیاستمداران و رهبران مذهبی نیز نگرانی هایی را در مورد کاربرد گیاهان تراریخته و رهاسازی آنها دارند که موارد زیر نمونه هایی از آنهاست: 
- مهمترین جنبه نگرانی عوام عدم آشنایی با روش، اهداف و نتایج مهندسی ژنتیک و روش‌های انتقال ژن در گیاهان تراریخته است. به طور طبیعی هر چیز ناشناخته‌ای نگرانی‌ها و سؤال هایی را برای آنان به دنبال خواهد داشت. 
برخی معتقدند که با ورود گیاهان تراریخته به بازار، نرخ تولیدات کشاورزی افزایش چشمگیری خواهد داشت. 
- عده‌ای معتقدند که شرکت‌های بزرگ فراملیتی و یا غربی انحصار فناوری مهندسی ژنتیک محصولات کشاورزی و منافع عاید از آن را در اختیار دارند و این قبیل محصولات تنها برای کشورهای پیشرفته ساخته شده‌اند و اگرچه این محصولات بالقوه می‌توانند برای کشورهای در حال توسعه نیز سودمندباشند ولی دسترسی به آن مشکل و بلکه غیرممکن است. 
- بعضی بر این باورند که آزمایشهای مزرعه‌ای با هدف دیگری غیر از هدف تخمین ریسک طراحی و اجرا می‌شوند و ممکن است ریسک‌های پیش گفته را دربرداشته باشند. 
- برخی از رهبران مذهبی در غرب و مردم عادی به جنبه‌های اخلاقی نظر دارند. 
- برخی از سیاستمداران و مردم خواهان برچسب زنی بر روی فرآورده‌های حاصل از مهندسی ژنتیک هستند. آنها می‌گویند این حق طبیعی افراد است که بدانند چه می‌خورند به عبارت دیگر آنها می‌گویند انتخاب حق بشر است و با عدم برچسب زنی نباید حق انتخاب فرآورده‌های غذایی «طبیعی» از فرآوره‌های موسوم به (gmo) را از آنها سلب کرد. 
مقررات زیست ایمنی
برآیند تعامل گروههای مخالف از یک طرف و محققین و دانشمندان بیوتکنولوژیست، مهندسین ژنتیک و زیست شناسان از طرف دیگر قوانینی بود که ضمن ایجاد امکان بهره برداری از «فواید اثبات شده» مهندسی ژنتیک و بیوتکنولوژی ریسک آثار سوء احتمالی مرتبط بر این فناوری را کاهش دهند. این قوانین که از دهه ۱۹۸۰ در کشورهای پیشرفته تدوین و به مرحله اجرا درآمد و به تدریج در برخی از کشورهای جهان سوم مانند هندوستان، فیلیپین و مصر نیز تهیه و تدوین گردید. قوانین زیست ایمنی یا (biosafety) نامیده شد. با توجه به آغاز تبادل فرآورده‌های حاصل از بیوتکنولوژی به ویژه محصولات کشاورزی تراریخته در آخرین دهه از هزاره دوم میلادی توجه سیاستمداران نیز به این موضوع جلب و مباحث مطروحه در بین دانشمندان و محققین در بین سیاستمداران و نمایندگان دول و در مجامع بین المللی بحث و بررسی گذاشته شد. ماده ۸ معاهده بین المللی تنوع زیستی متعاهدین را مکلف می‌نماید تا روش هایی را ایجاد نمایند که ریسک خطرات ناشی از کاربرد و رهاسازی مواد غذایی دستکاری شده ژنتیکی به دست آمده از بیوتکنولوژی را که دارای خطرات احتمالی برای محیط زیست بوده و بر پایداری و حفاظت از تنوع زیستی و سلامت انسان تأثیر می‌گذارند، مدیریت، نظارت و کنترل نمایند. در نهایت در تاریخ ۹ بهمن ماه ۱۳۷۸ (۲۹ ژانویه۲۰۰۰) پس از ۷ دور مذاکرات مطول بین المللی در چارچوب اجلاس فوق العاده کنفرانس متعاهدین کنوانسیون تنوع زیستی معاهده ایمنی زیستی در مونترال کانادا به تصویب رسید. این موافقتنامه بین المللی که از آن پس تحت عنوان پروتکل کارتاهنا نامیده شد تا امروز به امضای ۱۲۱ کشور جهان رسیده و در مجالس قانون گذاری
۵۸ کشور جهان به تصویب رسیده است. جمهوری اسلامی ایران نیز یکی از امضاکنندگان این معاهده می‌باشد. 
دکتر بهزاد قره یاضی
رئیس مؤسسه تحقیقات بیوتکنولوژی کشاورزی

با پذیرش مفاد کامل پیمان کیوتو
کانادا تولید گازهای گلخانه‌ای را کاهش می‌دهد
* آمریکا و روسیه همچنان از پیوستن به پیمان کیوتو امتناع می‌ورزند

پیوستن «کانادا» به پیمان کیوتو در جهت کاهش گازهای گلخانه‌ای، این پیمان جهانی را یک گام به موفقیت نزدیک‌تر کرده است. ایالات متحده آمریکا با تولید بیش از ۳۴ درصد گازهای گلخانه‌ای که به لایه اوزون آسیب جدی وارد می‌کند، همچنان از امضای این پیمان امتناع می‌ورزد. کانادا و روسیه نیز در پیوستن به پیمان کیوتو مردد بودند، اما اینک کانادا صریحا اعلام کرده است که مفاد پیمان کیوتو را اجرا می‌کند. 
به گزارش خبرگزاری رویتر از کانادا، دیوید اندرسون وزیر محیط زیست کانادا، خاطرنشان کرده است که این کشور به تعهدات خود براساس پیمان کیوتو عمل خواهد کرد و طبق مفاد این پیمان نسبت به کاهش گازهای گلخانه‌ای اقدام می‌کند. پیمان کیوتو که در سال ۱۹۹۷ در کیوتو به امضا رسید سامانه و روش قانونمندی را برای کاهش گازهای گلخانه‌ای ارائه داده است تا با اجرای آنها از تولید گازهای گلخانه‌ای که نقش مهمی در گسترش حفره اوزون و تغییرات آب و هوایی جهان داشته است، کاسته شود. تاکنون روسیه که مسئول انتشار ۱۷ درصد گازهای گلخانه‌ای می‌باشد از تأیید پیمان کیوتو خودداری ورزیده است به این ترتیب با امتناع آمریکا و روسیه از اجرای مفاد پیمان کیوتو، در عمل بخش مهمی از تعهدات جهانی درخصوص کاهش گازهای گلخانه‌ای را معلق گذاشته‌اند. کانادا علیرغم مخالفت‌های صریح برخی از شرکت‌های بزرگ و چندملیتی بخصوص شرکت‌های نفتی پیمان کیوتو را پذیرا شده است. 
مخالفان ادعا کرده‌اند که اجرای مفاد پیمان کیوتو ممکن است باعث کاهش آهنگ رشد اقتصادی و از دست رفتن مشاغل متعددی شود. اما موافقان در کانادا بر این باورند که راهکارهای فنی و قابل اجرا برای جایگزین کردن گازهای گلخانه‌ای وجود دارد و نباید نگران مشکلات اقتصادی و کاهش شغل بود. 
ترجمه: سعید علوی نائینی

مهر با ترافیک سنگین آمد
روز پرازدحام در خیابانهای تهران
پرند، آماده استقرار نمایشگاه تهران است حفاری در ۲۰۰ خیابان اصلی تهران برای ۳ تا ۵ سال آینده ممنوع شد مسیر ویژه موتورسوارها در محدوده بازار تهران راه اندازی می‌شود

گروه شهری: معابر عمومی تهران دیروز شاهد ترافیک سنگین بود و به دلیل استمرار این وضعیت آلودگی هوای شهر نیز به چند برابر حد مجاز افزایش یافت. 
به گزارش خبرنگار ما، کلیه معابر عمومی اصلی از جمله بزرگراههای درون شهری همت، صدر، مدرس از ساعات اولیه روز، شاهد ترافیک سنگین بودند و این مساله در ساعات بعدازظهر نیز تا پاسی از شب ادامه یافت. ترافیک در معابر اصلی شهر به نحوی بود که تهران به یک پارکینگ بزرگ تبدیل شده بود. 
براساس این خبر، بسیاری از شهروندان به دلیل گرفتارآمدن در ترافیک، نتوانستند به موقع در محل کار خود حاضر شوند، همچنین به خاطر بروز ترافیک شبانگاهی، تردد شهروندان با صرف زمان بیشتری انجام شد و شهروندان با تحمل فشارهای روانی ناشی از ترافیک به منازل خود بازگشتند. 
گزارشگر ما در ادامه این خبر می‌افزاید: از اوایل شهریورماه سال جاری مدیریت ترافیک تهران به ویژه شهرداری با اتخاذ تمهیداتی از جمله تشکیل ستاد مهر در صدد برآمد در مهرماه بتواند ترافیک منطقی را در معابر عمومی شهر حاکم و جاری سازد. به رغم این تلاش‌ها و توصیه هایی که در این باره شده، متاسفانه شهروندان در ترافیک سنگین گرفتار شدند و از این رو خسارات سنگینی به شهر، شهروندان و مدیریت شهری وارد آمد. 
در همین زمینه یک کارشناس در امور حمل و نقل گفت: با آغاز فصل مدارس، نه تنها ساعت اوج ترافیک افزایش یافته بلکه با توجه به اینکه پدیده وارونگی هوا نیز در پیش است، آلودگی هوا نیز به شدت افزایش خواهد یافت. 
سعید دانیاری افزود: ساعت اوج ترافیک در بیشتر کشورهای دنیا به طور معمول چهار ساعت در روز (دو ساعت صبح و دو ساعت بعدازظهر) می باشد اما ساعات اوج ترافیک در تهران به بیش از پنج تا شش ساعت در روز افزایش یافته است. 
وی گفت: با توجه به افزایش تراکم خودرو، نبود امکانات، قدیمی بودن تجهیزات و بی توجهی به قوانین ترافیکی، زمینه بروز بحران ترافیک افزایش می‌یابد. 
از سوی دیگر، امیررضا واعظ آشتیانی- عضو شورای شهر تهران می‌گوید: تغییر ساعت کار، از بار ترافیک تهران می‌کاهد. 
وی تصریح کرد: در اکثر جوامع پیشرفته و در حال توسعه، برای کاهش ترافیک و حل بخشی از معضلات آن، ساعت کار برخی ادارات با هم متفاوت است و این امر سبب کم شدن مشکلات ترافیکی می‌گردد. 
وی گفت: اگر تمام پرسنل ادارات و دانش آموزان برای انجام وظایف خود در یک ساعت مشخص وارد سیستم حمل ونقل شوند، طبعا این حرکت یکجا و با هم، مشکلاتی را پدید می‌آورد که ترافیک طبیعی‌ترین معضل می‌باشد. 

برای سه تا پنج سال آینده
حفاری در ۲۰۰ خیابان اصلی تهران ممنوع شد

گروه شهری: شهردار تهران گفت: در صورت همکاری نکردن سازمان‌های خدمات رسان شهرداری اقدام به هم سطح سازی دریچه‌های سطح شهر خواهد کرد. «محمود احمدی نژاد» در گفت وگو با ایرنا افزود: دستور هم سطح سازی دریچه‌های سطح شهر به سازمان‌های خدمان رسان ابلاغ شده است و در صورت انجام ندادن این کار از سوی سازمان‌ها، شهرداری تهران اقدام به انجام این کار کرده و هزینه آن را به حساب سازمان‌های متولی منظور می‌کند. 
وی اظهار داشت: کار هم سطح سازی دریچه‌ها در بخش هایی از پایتخت آغازشده و تا پایان سال ادامه خواهد یافت. 
به گفته وی، شهرداری تهران از هر اقدام مثبت سازمان‌های خدماتی استقبال کرده و همکاری‌های لازم را با آنها خواهد کرد. 
وی تصریح کرد: کار لکه گیری معابر تهران در ضرب الاجل ۴۵ روزه با موفقیت به پایان رسیده و دستورات لازم برای لکه گیری معابر و کوچه‌های فرعی و پوشش دادن تمام تهران از لکه گیری داده شده است. 
شهردار تهران، مشکل اجرای مرحله سوم ترمیم خیابان‌های تهران را کنده کاری‌های مداوم سازمان‌های خدمان رسان شهر تهران عنوان کرد و گفت: انجام روکش خیابان‌ها یکی از مهمترین برنامه‌های شهرداری تهران است، و سازمان‌های مسئول اعلام شده برنامه کنده کاری خود در خیابان‌ها را اعلام کرده‌اند. 
احمدی نژاد توضیح داد: ۲۰۰ خیابان از سوی سازمان‌های آب، برق، گاز و تلفن تا سه سال دیگر کنده کاری نخواهد شد و شهرداری تهران از نیمه دوم مهرماه کار انجام روکش آنها را آغاز خواهد کرد. 
وی ابرازامیدواری کرد: ممنوعیت سه ساله کنده کاری در خیابان‌های مذکور به پنج سال افزایش پیدا کرده تا مردم طعم شیرین آسفالت مناسب خیابان‌های تهران را در کام خود احساس کنند. 

راه اندازی خط ویژه موتورسیکلت در منطقه بازار تهران

گروه شهری: معاون حمل و نقل و ترافیک شهرداری تهران گفت: خط ویژه موتورسیکلتها در منطقه بازار تهران بزودی احداث می‌شود. 
دکتر بهبهانی در گفت وگو با ایسنا با اعلام این خبر افزود: این خط در قسمتهایی از منطقه بازار که روزانه بیش از ۵۰ هزار سفر موتورسواران برای حمل بار و مسافر صورت می‌گیرد، احداث می‌شود. وی با اعلام اجرای این طرح تا پایان سال جاری، اظهار امیدواری کرد با عملیاتی شدن آن، از میزان تصادفات در منطقه بازار کاسته شود. 
به گفته معاون حمل و نقل و ترافیک شهرداری تهران کارهای کارشناسی برای انتخاب خیابانهایی که خطوط ویژه در آنها احداث خواهد شد، در حال انجام است. 
وی همچنین خبر داد: حداکثر میزان باری که موتورسیکلتها مجاز به حمل آن هستند نیز بزودی تعیین می‌شود. 
به گفته بهبهانی، موتورسواران اساسا مجاز به حمل بار نیستند، اما به دلیل این که اغلب به طبقه ضعیف جامعه تعلق دارند، این تمهیدات برای آنها لحاظ شده است. 
معاون حمل و نقل و ترافیک شهرداری تهران افزود: همچنین موتوسوارانی که اقدام به جابجایی مسافران می‌کنند ملزم به استفاده از لباسهای متحدالشکل و کلاه ایمنی برای خود و مسافر هستند که مدل و رنگ این لباسها در حال طراحی است و با موتورسوارانی که از این اصول تخطی کنند برخورد جدی خواهد شد. 

ترافیک تهران رنج بیشتر

ترافیک تهران دیروز در نخستین روزهای آغاز به کار مدارس فشرده، متراکم و پرازدحام ظاهر شد، به گونه‌ای که اغلب شهروندان به رغم برنامه ریزی دیرتر از همیشه به مقصد رسیدند. 
تراکم اتومبیل‌ها در معابر شهری البته از اواخر سال گذشته جلوه‌های نامیمون خود را بروز داد و بر همین اساس مدیران شهری از اوایل شهریور درصدد برآمدند تا با تشکیل ستاد مهر، افزایش ناوگان حمل و نقل عمومی، بهره مندی رایگان گروه‌های دانش آموزی و دانشجویی از شبکه اتوبوسرانی و نظارت محسوس و غیرمحسوس بر ترافیک و معابر شهری از فشردگی و تراکم ناخواسته خودروها بکاهند اما با این وجود دیروز معابر شهری از جمله شبکه‌های اصلی و فرعی شهر در میان انبوه آهن و دود و دوده به سختی نفس کشید و شهروندان ساعت‌ها در ترافیک گرفتار شدند. 
ترافیک دیروز تهران رنجی که همه را آزرد و به مدیران شهری و مدیریت کلان نظام نهیب زد که اندیشه‌ها، دستاوردها و برنامه‌های خود را بدون فوت وقت اجرایی کنند برنامه هایی که می‌تواند در سه مقطع درازمدت، میان مدت و کوتاه مدت بروز و ظهور کند. 
برای اجرایی شدن طرح درازمدت ترافیک تهران باید ساختار اجتماعی، اقتصادی و حتی فرهنگی کشور یک تحول و دگرگونی را تجربه کند. ایجاد فرصت‌های شغلی در مبدأ، پیشگیری از مهاجرت روزافزون به تهران، تمرکززدایی از خدمات اداری مرکز حکومت به شهرستان‌ها و کم کردن فاصله طبقاتی مادرشهرها با شهرهای اقماری می‌تواند جزو برنامه‌های درازمدت مدیران باشد. 
مدیریت شهری در طرح میان مدت حل مشکل ترافیک تهران می‌تواند ناوگان شبکه حمل و نقل عمومی را افزایش دهد، ناوگان تاکسیرانی را نوسازی کند، قیمت سوخت را متعادل سازد، اتوبان، بزرگراه و معبر تازه ایجاد کند و فرهنگ همپیمایی را در رفتار ترافیکی شهروندان وارد کند. 
اما آنچه دیروز در تهران رخ داد و در روزهای آتی جریان خواهد داشت نیاز به یک طرح فوری، ضربتی و اورژانسی است، طرح زوج و فرد کردن خودروها، طرح گسترش محدوده طرح ترافیک، تغییر و شناور کردن ساعات فعالیت ادارات و سازمان‌ها می‌تواند تا حد قابل توجهی بار سنگین ترافیک را به حداقل رساند، ضرورت اجرای چنین طرحی زمانی بیشتر آشکار می‌شود که بدانیم ظرفیت معابر موجود شهر تهران ۵/۱ تا دو میلیون اتومبیل است در حالی که دو برابر این میزان خودرو در شهر تهران هر روز در رفت وآمدند. از سوی دیگر هر سال ۲۱۶ هزار خودرو به شبکه معابر تهران افزوده می‌شود که بابت هر چهارخودرو حداقل باید یکصدمتر اتوبان، جاده و معبر ساخته شود. اجرای طرح اورژانسی پیش گفته در تهران می‌تواند پرارزش‌ترین پدیده هستی یعنی زمان را به نفع شهروندان رقم زند در غیر اینصورت گره درهم تنیده ترافیک تهران همچنان شهروندان را همچون گذشته به ضیافت اضطراب، دغدغه، نگرانی، افسردگی و روان پریشی خواهد برد. 
عباس اسدی

مدیرعامل شرکت عمران شهر پرند: 
شهرک پرند آماده استقرار نمایشگاه بین المللی تهران است

گروه شهری: همانطور که در خبرها اعلام شد، شهردار تهران دستور لغو فعالیت نمایشگاه بین المللی را به استناد بند ۲۰ ماده ۵۵ قانون شهرداری‌ها مبنی بر برطرف شدن کاربری‌های مزاحم برای شهر تهران صادر کرد. 
به گزارش خبرنگار ما شنیده شده قراراست این نمایشگاه به شهر جدید پرند واقع در جنوب غرب تهران در ۲۷ کیلومتری اتوبان تهران - ساوه منتقل شود. 
بنابراین گزارش، شهرک پرند با وسعتی حدود ۱۷ هزار هکتار در تملک وزارت مسکن بوده و علاوه بر کاربری مسکونی برخوردار از کاربری‌های بزرگ ملی است که ازجمله آنها احداث نمایشگاه بین المللی (اکسپو) با وسعت دست کم ۳۰۰ هکتار است که فروردین ماه سال گذشته کلنگ احداث این نمایشگاه توسط حجت الاسلام والمسلمین کروبی رئیس مجلس شورای اسلامی به زمین زده شد. 
خبرنگار ما در مصاحبه با محمود امیرنعمتی مدیرعامل رییس هیئت مدیره شرکت عمران شهر جدید پرند (وابسته به وزارت مسکن و شهرسازی) از اقدامات دست اندرکاران نمایشگاه بین المللی تهران طی مهلت سه ماهه تعیین شده ازطرف شهردار تهران (پایان شهریورماه) مبنی بر خروج نمایشگاه از منطقه مسکونی ولنجک و انتقال آن به شهرک پرند پرسید، وی در این باره گفت: باوجود انجام تعهدات و اقدامات لازم از جانب ما به نظر می‌رسد دست اندرکاران نمایشگاه بین المللی اقدامی در این زمینه انجام نداده باشند وگرنه تاکنون بایستی کار محوطه و سوله سازی‌ها به انجام رسیده باشد. 
امیر نعمتی این شائبه را که انتقال نمایشگاه به شهرک پرند ممکن است با استقبال مردم و بازدیدکنندگان به دلیل دوری مسافت مواجه نشود مردود دانست و در توضیح آن گفت: این شهرک در کنار فرودگاه بین المللی امام (ره) واقع شده وحداکثر تا ۲ سال آینده که نمایشگاه راه اندازی شود کلیه ارتباطات استانی و برون مرزی توسط این فرودگاه میسر خواهد شد. به علاوه طرح توسعه مترو تا شهرک پرند نیز در دستور کار است. 
وی ادامه داد: قطار محلی تهران - پرند امکان دسترسی شهروندان را از میدان راه آهن به شهرک پرند فراهم می‌کند ضمن اینکه در کمتر از دوماه آینده کار راه اندازی خط اتوبوس از تهران به پرند آماده بهره برداری خواهد شد و شهروندان می‌توانند از میدان آزادی و انقلاب با اتوبوس به شهرک پرند منتقل شوند. 
وی زیرساخت‌های نمایشگاه بین المللی را در شهرک پرند بسیار وسیعتر از امکانات محدود آن در تهران دانست و گفت: طرح احداث نمایشگاه بین المللی فعلی در تهران مربوط به ۴۰ سال پیش است و حالا به دلیل قرارگرفتن در منطقه مسکونی با ضروریات زندگی شهری هماهنگی ندارد. 

فردا در بروکسل برگزار می‌شود
اجلاس وزیران خارجه اروپا درباره ایران
در این مذاکرات علاوه بر ایران، بحران خاورمیانه و عراق هم مطرح می‌شود اما بیانیه پایانی درباره ایران صادر می‌شود

شورای وزیران امور خارجه اتحادیه اروپا در نظر دارد در نشست رسمی ماهانه خود که فردا در بروکسل تشکیل می‌شود، به بررسی روابط اتحادیه اروپا با ایران و تحولات عراق و خاورمیانه بپردازد. 
به گزارش ایرنا از بروکسل انتظار می‌رود آنان روابط این اتحادیه را با جمهوری اسلامی ایران براساس مذاکرات مربوط به توافقنامه تجارت و همکاری و مسایل دیگری همچون حقوق بشر، منع گسترش جنگ افزارهای هسته‌ای، مبارزه با تروریسم و روند صلح خاورمیانه را به بحث و بررسی گذارند. 
 «اومبرتو واتانی» نماینده دایم ایتالیا در اتحادیه اروپا در کنفرانس مطبوعاتی روز جمعه خود به خبرنگاران در بروکسل گفت که شورای وزیران درپایان نشست خود بیانیه‌ای درباره ایران صادر می‌کند. 
ایتالیا اکنون ریاست دوره‌ای شش ماهه اتحادیه اروپا را بر عهده دارد. 
پیش بینی می‌شود وضعیت پیش آمده در خصوص برنامه هسته‌ای ایران در پی تصویب قطعنامه ۱۲ سپتامبر (۲۱ شهریور) شورای حکام آژانس بین المللی انرژی اتمی، محور توجه و بحث شورای وزیران امور خارجه اتحادیه اروپا باشد. 
در این قطعنامه به ایران تا ۳۱ اکتبر
 (۹ آبان) مهلت داده شده است که به پرسشهای مطرح درباره برنامه هسته‌ای خود پاسخ دهد. 
وزیران امور خارجه اتحادیه اروپا در ژوئن گذشته با صدور بیانیه‌ای اعلام کردند که روابط خود را با ایران پس از ارائه دومین گزارش آژانس بین المللی انرژی اتمی درباره برنامه هسته‌ای ایران، ارزیابی خواهند کرد. 
قرار است وزیران امور خارجه اتحادیه اروپا اوضاع در عراق را بویژه پس از بررسیهای صورت گرفته در شورای امنیت سازمان ملل متحد در نیویورک، بحث وبررسی کنند. 
شورای وزیران همچنین مقدمات برگزاری کنفرانس کشورهای کمک دهنده به بازسازی عراق را فراهم خواهد کرد. 
قرار است این کنفرانس در روزهای ۲۳ تا۲۴ اکتبر (اول تا دوم آبان) در مادرید، پایتخت اسپانیا برگزار شود. 
این شورا همچنین به بررسی اوضاع در خاورمیانه خواهد پرداخت و نتایج نشست گروه چهارگانه را که قرار بود روز جمعه در حاشیه مجمع عمومی سازمان ملل در نیویورک برگزار شود، مورد توجه قرار می‌دهد. 
وزیران امور خارجه اروپا همچنین مقدمات برگزاری اجلاس سران اتحادیه اروپا راکه قرار است ۱۶ تا ۱۷ اکتبر (۲۴ تا ۲۵ مهر) در بروکسل برگزار شود، فراهم می‌کنند. 

سخنگوی آژانس انرژی اتمی در واکنش به خبر آسوشیتدپرس: 
اخبار رسانه‌ها درباره فعالیت‌های هسته‌ای ایران غیررسمی است
البرادعی: ایران اگر بخواهد می‌تواند طی یک هفته به همه پرسش‌های ما پاسخ دهد بازرسان آژانس بین المللی انرژی اتمی روز پنج شنبه به تهران می‌آیند

سخنگوی آژانس بین المللی انرژی اتمی در وین گفت: گزارش مربوط به نمونه برداری اخیر کارشناسان این سازمان از نقاط مختلف ایران هنوز تکمیل نشده است و گزارش‌های خبری رسانه‌ها مبنی بریافته شدن دومین نمونه اورانیوم غنی شده، گزارش غیر رسمی است. 
ملیسا فلمینگ در گفت وگو با خبرنگار ایرنا در وین گفت: خبرهای منتشرشده در این زمینه غیر رسمی هستند و گزارش رسمی در این زمینه، در نشست شورای حکام در ۲۰ نوامبر ارایه خواهد شد. 
وی گفت: پیش از این تاریخ نباید منتظر هیچ گزارش رسمی درباره این موضوع بود. آسوشیتدپرس گزارش داده بود که بازرسان آژانس در مردادماه در جنوب تهران آثار جدیدی از اورانیوم غنی شده یافته‌اند. 
منابع آگاه در هیأت نمایندگی جمهوری اسلامی ایران در آژانس بین المللی انرژی اتمی در وین گفتند، انتشار خبر مربوط به یافته شدن نمونه اورانیوم غنی شده در ایران یک جنجال مطبوعاتی است. 
این منابع معتقدند که برخی از رسانه‌ها، برای زمینه سازی جهت موضع گیری‌های بعدی علیه جمهوری اسلامی ایران، اظهار نظر دیپلماتها را بهانه می‌کنند و از این طریق هیاهوی مطبوعاتی در این زمینه به راه می‌اندازند. 
این منابع گفتند: پیش از این نیز دیده شده است زمانی که در فاصله میان نمونه برداری‌ها و اعلام رسمی نتیجه آنها جو مطبوعاتی آرام و بی سرو صدامی شود، برخی از رسانه‌های غربی با انتشار خبرهایی در زمینه تخلف ایران از مقررات آژانس، سعی در برپا کردن هیاهو در این زمینه کرده‌اند. 
همزمان با اظهارات سخنگوی آژانس بین المللی انرژی اتمی، محمد البرادعی رئیس آژانس در گفت وگو با شبکه العربیه از ایران خواست در ارتباط با برنامه اتمی خود شفافیت و همکاری بیشتری با این آژانس از خود نشان دهد. 
وی در پاسخ به این پرسش که آیا فرصت محدود داده شده از سوی شورای حکام به ایران برای نشان دادن همکاری با این آژانس برای اجرای برنامه موردنظر کافی است و یا اینکه هدف واردساختن ایران به همان مسیری مشابه عراق و کشاندن موضوع به شورای امنیت است، گفت: من اعتقادی به این موضوع ندارم. ما کار بازرسی از برنامه‌های اتمی ایران را در ماه اوت سال ۲۰۰۲ میلادی آغاز کردیم هم اکنون بیش از یک سال است که در ایران کار می‌کنیم. متاسفانه بعد از گذشت یک سال از ادامه بازرسی هنوز پیشرفتی که باید داشته باشیم نداشته‌ایم. 
البرادعی گفت: ایران تاکنون همکاری‌های زیادی در این زمینه از خود نشان داده است و به میزان محدودی شفافیت وجود دارد، ولی ما تاکنون نتوانسته‌ایم مشکل اصلی را در ارتباط با برنامه اتمی ایران حل کنیم. 
البرادعی گفت: آنچه شورای حکام آژانس تصویب کرد این بود که ایران باید شفافیت و همکاری بیشتری دراین باره از خود نشان دهد و از این رو این شورا پایان ماه اکتبر را برای ارایه تمامی اطلاعات مربوط به برنامه اتمی خود به آژانس تعیین کرد و این مسئله به این معنا نیست که کار ما در پایان ماه اکتبر به پایان می‌رسد و کار بازرسی ما پایان یافته تلقی خواهد شد بلکه از ایران خواسته شده است که طی پنج هفته آینده تمامی اطلاعات خود را ارایه کند و از خود شفافیت بیشتری نشان دهد و این کار دشواری نیست و ایران اگر بخواهد می‌تواند طی یک هفته تمامی اطلاعات درخواست شده را ارایه کند. وی گفت: امیدوارم ایران به این کار مبادرت ورزد، چراکه این فرصتی برای ایران است تا نشان دهد برنامه اتمی این کشور صرفا در ارتباط با مقاصد صلح آمیز است. 
دیروز همچنین مدیرکل روابط عمومی سازمان انرژی اتمی ایران گفت: بازرسان آژانس بین المللی انرژی اتمی روز پنج شنبه برای ادامه مذاکرات خود با مقام‌های ایرانی که از بهار امسال درخصوص برنامه‌های صلح آمیز هسته‌ای ایران شروع شده است، به تهران خواهند آمد. 
صابر زعیمیان در گفت وگو با ایرنا اظهار داشت: این هیأت قراراست مذاکرات درخصوص رفع ابهامات حقوقی و فنی پیرامون مسائل هسته‌ای ایران را دنبال کند. 
سفر این هیأت قرار بود در روز دوشنبه این هفته انجام شود که با توافق طرفین تا روز پنج شنبه به تعویق افتاد. 
زعیمیان، همچنین درباره خبر برخی رسانه‌های بین المللی که ادعا کرده‌اند درجریان نمونه برداری از یک کارخانه برق در جنوب تهران، اورانیوم غنی شده قابل استفاده در تسلیحات اتمی، مشاهده شده است، گفت: چنین موضوعی از سوی آژانس بین المللی انرژی هسته‌ای به ما اعلام نشده است. 

نماینده ایران: ترتیبات امنیتی منطقه‌ای مانع نظامی شدن خزر است

نماینده ویژه ایران در امور دریای خزر اظهار داشت: با ارائه فرمولی مبتنی بر موازین بین المللی و تطبیق آن با دریای خزر، سهم خود را مشخص کرده‌ایم و مذاکرات سیاسی_حقوقی پنج جانبه نیز در چارچوب این فرمول پیگیری می‌شود. 
مهدی صفری در گفت وگو با خبرگزاری فارس در پاسخ به این پرسش که مشکل عمده پنج کشور ساحلی دریای خزر در خصوص ایران چیست، گفت: اینطور نیست که ایران در یک طرف میز مذاکره بنشیند و چهار کشور دیگر در طرف دیگر آن و نظرات در خصوص برخی مسائل بسیار نزدیک است. 
وی با اشاره به نشست اردیبهشت ماه سال گذشته سران کشورهای ساحلی در عشق آباد تصریح کرد: در این نشست، بررسی مفادی از کنوانسیون رژیم حقوقی دریای خزر چون تعهد کشورها برای حفاظت از محیط زیست دریا و مسئولیت آنها برای جبران خسارات وارده، همکاری در زمینه مبارزه با تروریسم، قاچاق مواد مخدر، اسلحه و صید قاچاق، تشکیل مرکزی برای هماهنگی در مورد فعالیت در خزر و چگونگی حل و فصل اختلافات کشورهای ساحلی مورد بحث قرار گرفت که در مورد بیشتر موضوعات فوق، نوعی اتفاق نظر وجود داشت. 
نماینده ویژه ایران در امور دریای خزر ضمن اعلام خبر برگزاری اجلاس بعدی سران کشورهای ساحلی دریای خزر در تهران، گفت: در مورد تاریخ و دستور کار دقیق برگزاری نشست سران، رایزنی‌ها ادامه دارد و برخی کشورها معتقدند پس از نهایی شدن کنوانسیون رژیم حقوقی خزر این اجلاس برگزار شود. 
وی در پاسخ به این پرسش که موضع ایران در قبال تلاش برخی کشورهای فرامنطقه‌ای برای مداخله در خزر از طریق جمهوری آذربایجان چیست، اظهار داشت: نباید به تحولات این منطقه تنها از روزنه خزری نگاه کنیم و ایران طی سالهای پس از فروپاشی شوروی روابط بسیار خوبی را با کشور دوست و همسایه جمهوری آذربایجان برقرار کرده است. 
صفری در عین حال تاکید کرد که تزریق یک نظام فرامنطقه‌ای به سیستم امنیتی خزر منجر به برهم خوردن تعادل خواهد شد. 
وی افزود: وقتی به سیستم تعادل امنیتی خزر نیروی نظامی بیگانه‌ای اضافه شود، تعادل برهم می‌خورد و کل سیستم در راستای جبران، حرکت خواهد کرد. 
نماینده ویژه ایران در امور دریای خزر خاطرنشان کرد: از مصادیق این امر خلیج فارس است؛ لذا به اعتقاد ما کشورهای ساحلی باید با ایجاد نوعی سیستم امنیتی کارآمد و مبتنی بر همکاریهای مشترک، از نظامی شدن بیشتر این دریا جلوگیری کنند. 
وی در پاسخ به این پرسش که «ارزیابی شما از فعالیتهای اقتصادی ایران در منطقه خرز چیست؟»، گفت: طی دو سال گذشته به موازات اقدامات سیاسی_ حقوقی و فنی، فعالیت تازه‌ای را در سطح داخلی تحت عنوان اقدامات عملی سازماندهی کرده‌ایم که هدف اصلی آن ایجاد انگیزه برای سازمانهای ذیربط به منظور حضور بیشتر در دریای خزر بود. 
صفری نتایج اقتصادی این فعالیتها را درآمدهای حاصل از تبادل نفت خام، افزایش سهمیه صید ماهی‌های خاویاری ایران، افزایش درآمد حاصل از فعال نمودن بنادر شمالی کشور و اشتغال زایی دانست و تصریح کرد: بزودی شاهد خبرهای خوبی در این زمینه خواهید بود. 

رفع موانع سیاسی برای پیوستن ایران به سازمان جهانی تجارت ضروری است

تهران- خبرگزاری جمهوری اسلامی: سرپرست دفتر نمایندگی تام الاختیار تجاری جمهوری اسلامی ایران گفت: رفع موانع سیاسی برای پیوستن ایران به سازمان جهانی تجارت ضروری است و وزارت امور خارجه باید اقدامات لازم در این خصوص را انجام دهد. 
 «اسفندیار امیدبخش» در جمع خبرنگاران افزود: برنامه ریزان کشور در تدوین برنامه توسعه چهارم باید به موضوع جهانی شدن توجه داشته باشند. 
وی اضافه کرد: در آستانه تدوین برنامه توسعه چهارم، همایش «راهبرد توسعه اقتصادی جمهوری اسلامی ایران و عضویت در سازمان جهانی تجارت، فرصتها و چالشها» هفتم و هشتم مهرماه برگزار می‌شود. وی افزود: در این همایش دیدگاه‌های مختلف در مورد پیوستن ایران به سازمان جهانی تجارت بررسی و مسایل پیوستن به این سازمان در تدوین برنامه توسعه چهارم مورد توجه قرار خواهد گرفت. 
امیدبخش، شفاف سازی اقتصادی و حذف موانع تعرفه‌ای را از اقدامات مهم کشور برای توسعه اقتصادی ذکر کرد. وی یادآور شد: در گذشته تعرفه‌های گمرکی برای تنظیم سیاستهای تجاری تدوین نشده بود، بلکه ابزاری برای تامین درآمد دولت محسوب می‌شد. 
سرپرست دفتر نمایندگی تام الاختیار تجاری جمهوری اسلامی افزود: نظام اقتصادی کشور در حال حاضر متناسب با سیاستهای تجاری، برنامه ریزی شده و باید هماهنگ با این سیاست باشد. وی تصریح کرد: پانزدهمین درخواست ایران برای پیوستن به سازمان جهانی تجارت آبان ماه سال جاری به این سازمان ارایه می‌شود. 

تجلیل رئیس مجمع تشخیص مصلحت نظام از شهدای عرصه خبر

آیت الله هاشمی رفسنجانی دیروز در ششمین روز از هفته دفاع مقدس در جمع اعضای ستاد برگزاری کنگره شهدای عرصه خبر گفت: نباید بگذاریم یاد وآثار شهدای خبرنگار دچار غبار فراموشی شده واز درخشندگی وتاثیرگذاری آن کاسته شود. 
به گزارش ایرنا وی تأکید کرد: فداکاری و ایثار نوعی انتخاب و اراده است و قله اوج آن شهادت محسوب می‌شود به ویژه شهدای مسلمان که دارای جهان بینی وانتخاب راه هستند و زندگی آنان برای همه درس است. 
رئیس مجمع تشخیص مصلحت نظام تصریح کرد: مراکز اطلاع رسانی با توجه به توان بالقوه وبالفعل و باانگیزه و هدفمند می‌توانند تبیین کننده فرهنگ تجلیل از شهدا و احیاگر آرمانهای آنان درجامعه باشند. 
وی با اشاره به اینکه در عصر انفجار اطلاعات، خبرنگار بعنوان رکن مدیریت اطلاعات محسوب می‌شود، تأکید کرد: کنگره ستاد شهدای عرصه خبر می‌تواند با جهت دهی این سرمایه ارزشمند برای هدفمند کردن مراکز اطلاع رسانی در جهت آرمان‌ها و خدمت به مردم استفاده بهینه کند. 
آیت الله هاشمی رفسنجانی از خبرنگاران دوران دفاع مقدس به عنوان حماسه سازان بدون سلاح و دفاعی یادکرد که با معامله جان خود در قبال ثبت واقعیت ازمظلومیت و ارزشهای بی نظیر رزمندگان اسلام در اوج غربت تبلیغاتی دفاع و یاد دلاوریها و رشادتهای آنان را در تاریخ ماندگار کردند. 
وی از شهدا و از جمله ۱۳۰ شهید عرصه خبر به ویژه شهید رهبر و آوینی به عنوان الگو و سرمشق یاد کرد و افزود: باید از این انسانهای والا مقام و خانواده‌های آنان بیش ازاین تجلیل و تکریم کرد. 

یک مقام روسی: 
همکاریهای هسته‌ای مسکو با تهران جنبه نظامی ندارد

 «میخائیل مارلوگوف» رئیس کمیته روابط خارجی شورای فدراسیون روسیه که به همراه ولادیمیر پوتین رئیس جمهوری این کشور برای شرکت در پنجاه و هشتمین مجمع عمومی سازمان ملل در نیویورک به سر می‌برد، بر مسالمت آمیز بودن همکاریهای هسته‌ای روسیه با ایران تأکید کرد. وی افزود: پروژه ما در ایران و در بوشهر پروژه‌ای نیست که هدف تولید بمب اتمی را در نظر داشته باشد. 
به گزارش ایرنا از سازمان ملل پوتین و بوش دیروز و پریروز در کمپ دیوید درباره ایران، عراق، مبارزه با تروریسم و صادرات نفت روسیه بحث و تبادل نظر کردند. مارلوگوف گفت: بخش عظیمی از اقتصاد روسیه، بخش هسته‌ای است. 
وی افزود: ما به همکاری هسته‌ای با ایران به دیده یک همکاری اقتصادی نگاه می‌کنیم و هرگز جنبه‌های نظامی را بحث نکرده‌ایم و در واقع خواهان آن نیستیم. ما از پیمان منع اشاعه سلاح هسته‌ای حمایت کرده‌ایم و می‌خواهیم برنامه‌های هسته‌ای ایران شفاف باشد و تحت کنترل بین المللی در آید و این رویکرد ما است. 
مارلو گوف خاطرنشان ساخت: اگر آمریکا از ما نمی‌خواهد که کاری در بوشهر انجام دهیم، ما آماده انجام پروژه هایی در اوهایو یا در آریزونا (دو ایالت آمریکا) هستیم. چنین ابتکاری از سوی دولت آمریکا وجود ندارد. 
ما وآمریکا هردو موافقیم که ایران نباید بمب اتمی داشته باشد. وی در مورد اعزام نیروی نظامی به افغانستان گفت: ما از افغانستان عقب نشینی کردیم و من فکر نمی‌کنم قبل از انتخابات دوما در ۷ دسامبر (۱۶ آذرماه) که انتخابات دشواری خواهد بود اعزام نیرو به عراق معنایی داشته باشد. 

خرازی: 
ایران به همکاری با آژانس بین المللی انرژی اتمی ادامه می‌دهد

کمال خرازی وزیر امور خارجه که در نیویورک بسر می‌برد، طی سه روز گذشته با وزیران خارجه تونس، فرانسه، اسپانیا و نیز کمیسر روابط خارجی اتحادیه اروپا گفت وگو و مذاکره کرد. وی همچنین با اعضای هیأت عراقی شرکت کننده در اجلاس ۵۸ مجمع عمومی سازمان ملل ملاقات و گفت وگو داشته است. 
بنا بر بیانیه خبری هیأت ایران، کمال خرازی در ملاقات باکریس پتن کمیسر روابط خارجی اتحادیه اروپا، پیرامون روند مناسبات ایران و اتحادیه اروپا، اجلاس اخیر شورای حکام آژانس بین المللی انرژی اتمی و تحولات عراق با او گفت وگو و تبادل نظر کرد. 
این بیانیه حاکی است که خرازی در ملاقات‌های جداگانه خود با پتن، و وزرای خارجه اسپانیا و فرانسه مجددا تصریح کرده است که جمهوری اسلامی ایران به همکاری‌های مثبت و شفاف خود با آژانس بین المللی انرژی اتمی ادامه می‌دهد و آماده است گفت وگوهای کاری را برای افزایش اعتماد و اطمینان تقویت کند. 
خرازی همچنین یادآور شده است جمهوری اسلامی هیچگونه برنامه‌ای برای ساخت سلاح اتمی ندارد و فعالیت‌های هسته‌ای آن برای مصارف صلح آمیز می‌باشد. وی در مذاکرات خود گفت: صدور قطعنامه اجلاس شورای حکام نشانه سیاسی کردن موضوع فعالیت‌های صلح آمیز هسته‌ای ایران است و این روند منفی موجب نگرانی می‌باشد. 
وزیر خارجه ایران و حبیب بن یحیی، وزیر خارجه تونس در ملاقات دوجانبه خود با یکدیگر اوضاع عراق و نیز اجلاس آینده سران کشورهای عضو کنفرانس اسلامی را در مالزی مورد توجه قرار دادند. 
همچنین بیانیه خبری روز جمعه هیأت ایران حاکی است خرازی و همراهان او با هیأت عراقی شرکت کننده در نشست مجمع عمومی سازمان ملل دیدار و گفت وگو کردند. چلبی، پاچاچی، هوشیار زیباری، بیات و تعدادی دیگر از اعضای شورای حکومتی عراق در این ملاقات حضور داشتند. 
این بیانیه خبری می‌گوید: در ملاقات هیأت‌های دو کشور اوضاع جاری در عراق و مسائل مربوط به سفر زوار ایرانی و لزوم تسریع این امر با مشارکت بخش خصوصی و همچنین بازسازی عراق گفت وگو و تبادل نظر شد. 

فرهنگ پیرو فرهنگ پیشرو

علامه محمدتقی جعفری
اشاره: یکی از آثار متأخر علامه محمدتقی جعفری کتابی است که دو سال پس از رحلت ایشان تحت عنوان «فرهنگ پیرو، فرهنگ پیشرو» تجدید چاپ شده و در اختیار علاقه مندان مباحث اجتماعی و فرهنگ کاوان قرار گرفت. ترجمه و چاپ این کتاب به انگلیسی که اخیرا توسط مؤسسه تدوین و نشر آثار علامه جعفری صورت گرفته است، سبب شد که این کتاب مورد توجه مجدد فرهنگ دوستان قرار گیرد. 
کتاب ۲۳۰ صفحه‌ای «فرهنگ پیرو، فرهنگ پیشرو» را در اصل باید تجلی تفکرات اختصاصی علامه جعفری قلمداد کنیم؛ با این توضیح که استاد در منظومه فکری مشخصی که داشت، معمولا پدیده هایی مثل حیات، فقه، زیبایی و فرهنگ را در معیار دو قالبه «پیرو و پیشرو» تعریف و بازشناسی نمود و معتقد بود که به مسائل و مباحث زیربنایی و بنیادینی چون «حیات و اخلاق» نمی‌توان نگاهی تک ساحتی و عام داشت، بلکه با نظر به اصل مرزبندی علمی، گونه‌های مسائل در ابعاد و شئون خود لزوما باید از همدیگر تفکیک شوند. بنابراین، فرهنگ پیرو و فرهنگ پیشرو، هر چند که هر دو ذیل عنوان فرهنگ جای دارند، ولی در حقیقت دو مقوله جدا از هم می‌باشند که تفاوتی همچون تفارق «پیرو بودن» و «پیشرو بودن» به آن سایه انداخته است. 
در این کتاب، مقوله فرهنگ از ده‌ها زاویه مورد بررسی قرار گرفته و تعاریف لغت نامه و دایرة المعارف هایی همچون: مراجع فارسی، عربی، فرانسوی، آلمانی، آمریکانا، گرولیر، ورلدبوک، بریتانیا و نیز مراجع روسی، ایتالیایی، ژاپنی، چینی، هندی، آفریقایی و … با تمام جزییات لغوی و فلسفی که در آن‌ها وجود داشته است، ملحوظ نظر استاد واقع شده است. مسلما استناد علامه جعفری به این اندازه منابع کثیر و شایان توجه، حاکی از نکته سنجی خاص ایشان است در شناخت کامل و دقیق فرهنگ و درک پویای آن از دریچه ملل و اقوام گوناگونی که فرهنگ در شأنی از شئون خود برای آن‌ها مطرح بوده و در نظام علمی و تئوریکی آن‌ها جایی برای خود باز کرده است. همان گونه که گفتیم، این اندازه جستجو و تفحص و تعمق در گستره مکتوبات معاصر درباره یک موضوع، آشکارا امر مهم و شایان توجهی است. اما به عقیده ما، از این مهم‌تر، تعریف جامعی که در «فرهنگ پیرو، فرهنگ پیشرو» از ماهیت فرهنگی به عمل آمده به بسیاری از مجادلات لفظی و اختلاف نظرهای کلامی و نظری محض در خصوص فهم علمی و فرهنگ پایان داده است. تعریف استاد از فرهنگ- خصوصا با تأمل در محتویات سازنده‌ای که در آن موج می‌زند- نمونه زنده‌ای است از تکاپوهای فکری که متفکرین در زمینه‌های عام البلوی و سازنده، مکلف به اعمال آن هستند تا ابهام‌های ویرانگر از تک تک مسائل و مقولات مربوط به علوم انسانی زدوده شده و اختلافات نظری، مشکلی به مشکلات بشری نیفزاید. تعریفی که استاد جعفری از فرهنگ به منظور اهداف متفکرانه و ضروری فوق ارائه داده‌اند تنها درباره فرهنگ پیشرو صادق است نه فرهنگ پیرو، چرا که فرهنگ پیرو اصولا ترقی و تکامل جامع و همه جانبه انسانی را هدف گیری نمی‌کند. علامه جعفری مصداق فرهنگ پیشرو را فرهنگ دینی اسلام اصیل می‌شناسد». 
گروه اندیشه
ماهیت فرهنگ تکاملی
مردم امروز اعم از دانشمندان و صاحب نظران و انسان هایی که از اندک آگاهی بهره مند هستند، می‌توانند ماهیت فرهنگی را که نجات دهنده بشر است، از محتوای مهم‌ترین دایرةالمعارف‌های دنیا استخراج کنند. این فرهنگ عبارت است از: «کیفیت یا شیوه بایسته و یا شایسته برای آن دسته از فعالیت‌های حیات مادی و معنوی انسان‌ها که مستند به طرز تعقل سلیم و احساسات تصعید شده آنان در حیات معقول تکاملی باشد.» 
فرهنگ پیرو و پیشرو
 «فرهنگ پیرو، به آن قسم از نوع کیفیت و شیوه زندگی مادی و غیرمادی می‌گویند که هیچ اصل و قانون اثبات شده قبلی را مورد تبعیت قرار نمی‌دهد، بلکه صحت و مقبولیت خود را از تمایل و خواسته‌های مردم می‌گیرد.» 
به این معنی که این قسم از فرهنگ ناشی از رفتار و امیال و خواسته‌های مردم با هر انگیزه و علتی است و هیچ کاری به تطابق آن‌ها با حقایق و واقعیات مستقل از هوی و هوس و تمایلات طبیعی انسان‌ها ندارد. 
بنابراین، هرگونه عامل فساد دین و اخلاق و شرف و منطق «حیات معقول» انسان‌ها می‌تواند به عنوان خواسته‌های مردم، نام فرهنگ به خود بگیرد! مدتی است در دوران ما این قسم بی بند و باری به نام فرهنگ مورد اشاعه و ترویج قرار گرفته است که قطعا به نابودی انسانیت منجر خواهد شد. 
بدیهی است که اصطلاح فرهنگ پیرو در این موارد، اگر چه مستقیما به معنای پیروی از خواسته‌ها و تمایلات بشر است، ولی نباید از نظر دور بداریم که در عین حال این نوع فرهنگ (پیرو)، بهترین وسیله فعالیت قدرت پرستان خودکامه جوامع نیز می‌باشد. 
در حقیقت می‌توان گفت: فرهنگ مزبور، هم پیرو خواسته‌ها و تمایلات طبیعی محض اکثریت مردم است و هم پیرو خواسته‌های سلطه گران جوامع که هم خواسته‌ها و تمایلات مردم را می‌توانند توجیه کنند و هم هر گونه عامل ضد اخلاق و دین و شرف انسانی را به نام فرهنگ، رنگ آمیزی نمایند. 
به نظر می‌رسد شیوه حقوق پیرو، برای برخوردار ساختن مردم جامعه از یک حقوق مفید، قابل اصلاح و شایسته‌تر از شیوه فرهنگ پیرو باشد، زیرا «حقوق» مربوط به متن اصلی زندگانی مردم است، لذا همواره به وسیله نیازهای جدی مردم در معرض تصحیح و تنظیم واقعیات می‌باشد، در صورتی که «فرهنگ» بدان جهت که شامل زیبایی‌ها و پدیده‌های خوشایند و ظرافت کاری و تجملات غیرحیاتی بوده و نمی‌تواند از طرف عوامل ذاتی و نیازهای جدی مردم اصلاح و تنظیم شود، به همین جهت است که می‌بینیم هر گونه فعالیت‌ها و نمود مبتذل و ضد ارزش و اخلاق را به نام فرهنگ می‌توانند رواج بدهند. 
اگر این جمله را که بعضی از صاحب نظران علوم انسانی گفته‌اند مورد دقت قرار بدهیم: 
 «طبیب رستورانچی نیست. شما وقتی که وارد رستوران شدید هر چه بخواهید او خواسته شما را برآورده می‌کند، در صورتی که طبیب به قانون و مبانی علمی خود عمل می‌کند،؛ دارو می‌نویسد و کاری با خواسته شما ندارد و یک سیاستمدار خوب و پیشرو، طبیب است نه رستورانچی.» نتیجه می‌گیریم که یک پیشتاز فرهنگی سازنده و یک پرچمدار تمدن انسانی، طبیب است نه رستورانچی. 
اقسام فرهنگ
فرهنگ‌ها را می‌توان به چهار نوع عمده تقسیم کرد: 
۱- فرهنگ رسوبی: عبارت است از رنگ آ میزی و توجیه شئون زندگی با تعدادی قوانین و سنن ثابته نژادی و روحانی خاص و محیط جغرافیایی و رگه‌های ثابت تاریخی که در برابر هرگونه تحولات، مقاومت می‌ورزند و همه دگرگونی‌ها را یا به سود خود تغییر می‌دهند و یا آنها را حذف می‌کنند. 
۲- فرهنگ مایع و بی رنگ: این نوع فرهنگ عبارت است از آن رنگ آمیزی‌ها و توجیهاتی که به هیچ ریشه اساسی روانی و اصولی ثابته تکیه نمی‌کند و همواره در معرض تحولات قرار می‌گیرد. البته در جوامعی که دارای تاریخ هستند، این گونه فرهنگ به ندرت پیدا می‌شود، زیرا چنان که می‌دانیم فرهنگ گرایی از یک عامل اساسی و فعال روانی سرچشمه می‌گیرد. 
۳- فرهنگ خودمحوری یا خود هدفی پیرو: در این نوع فرهنگ، نمودها و فعالیت هایی که توجیه و تفسیر کننده واقعیات فرهنگی است، مطلوب بالذات و اشباع آرمان‌های فرهنگی را به عهده می‌گیرند. این «خود هدفی» مختص فرهنگ علمی، تکنولوژی و اقتصادی اکثر جوامع در دو قرن ۱۹ و ۲۰ بوده است. 

این «خود هدفی»؛ طبیعت اصلی فرهنگ را که خلاقیت و گسترش آرمان‌های زندگی در ابعاد «من انسانی» است، راکد نموده است. کار دیگری که «خود هدفی» فرهنگ انجام داده و خطرش از مختل ساختن طبیعت اساسی فرهنگ کمتر نیست، این است که به جای آن که بشر به وجود آورنده دانش و تکنولوژی، اداره و توجیه کننده آ ن دو باشد، خود جزیی غیرمسئول از جریانات جبری آن دو پدیده شده است. 
خوشبختانه آنچه که مشاهدات و تجربه‌ها نشان می‌دهند، این است که همه افراد جوامع بشری نمی‌توانند اسیر «خودهدفی» یک یا چند نمود بوده باشند. لذا همواره هشیاران فراوانی در همه جوامع پیدا می‌شوند که با اشکال گوناگون، اسارت شخصیت آدمیان را در بعضی از نمودهای شئون زندگی و همچنین خنثی نمودن دیگر ابعاد فرهنگ خواه انسان محکوم می‌کنند. 
فریاد الکسیس کارل در فرانسه قرن بیستم، تامس الیوت در انگلیس، و ویلیام جیمز در آمریکا و دیگر متفکران، در دیگر جوامع چیزی جز طغیان بر اسارت‌های مزبور نیست. 
۴- فرهنگ پویا و هدف دار و پیشرو: این نوع فرهنگ، شامل آن دسته از نمودها و فعالیت هایی است که ریشه‌اش از چشمه‌های زلال ابیات زیر سیراب می‌شود: 
قرن‌ها بگذشت، این قرن نویست ماه آن ماه است و آب آن آب نیست
عدل آن عدل است و فضل آن فضل هم لیک مستبدل شد این قرن و امم
قرن‌ها بر قرن‌ها رفت ای همام وین معانی برقرار و بر دوام
شد مبدل آب این جو چند بار عکس ماه و عکس اختر برقرار
پس بنایش نیست بر آب روان بلکه بر اقطار اوج آسمان
این نوع آهنگ در محاصره آن نمودها و فعالیت هایی که تحت تأثیرعوامل سیال زندگی و شرایط زودگذر محیط و اجتماع قرار می‌گیرد نمی‌افتد، زیرا عامل محرک این فرهنگ، واقعیات مستمر طبیعت و ابعاد اصیل انسانی است و هدف آن عبارت است از آرمان‌های نسبی که آدمی را در جاذبه هدف اعلای حیات به تکاپو درمی آورد. با کمال اطمینان می‌توان گفت که این است آن فرهنگ انسانی که هیچ تمدن انسانی اصیل در گذرگاه تاریخ، بدون وجود چنین زمینه فرهنگی به وجود نمی‌آید. این است فرهنگی که می‌تواند گریبان خود را از چنگال خودخواهان، خودکامه رها کرده، رسالت خود را برای جامعه انجام بدهد. 
یکی دیگر از مختصات این فرهنگ، عبارت است از مات کردن رنگ آن اخلاق و رسومی که معلول ناتوانی‌های فکری و اشباع خلأ واقع گرایی در زندگی و نتیجه عوامل محلی زودگذر و خالی از ایده‌ها و آرمان‌های اصیل است. 
ما می‌توانیم با نظر به ماهیت و مختصات فرهنگ خلاق و هدفدار و پیشرو، علل سقوط و زوال فرهنگ هایی را دریابیم که کم و بیش در جوامع انسانی بروز نموده و از بین رفته‌اند. 
هدف اعلای حیات، به وجود آورنده فرهنگ اصیل و هدفدار است، هدفی که بتواند حیات آدمی را در مقطعی از زمان که عمر یک انسان است، با شرایط محیطی و اجتماعی وابسته به تاریخ و دانسته‌ها و استعدادها و خواسته‌های مستمر وی، به خوبی تفسیر و توجیه نماید، بدون پاسخ گویی به این سؤال‌های چهارگانه: من کیستم؟ با کیستم؟ به کجا می‌روم؟ و برای چه آمده‌ام؟» هرگز امکان پذیر نخواهد بود. 
هنگامی که یک انسان چنین سؤالی را مطرح می‌کند به طور قطع می‌خواهد معنای وابستگی خود را به جهانی که در آن زندگی می‌کنددریابد. اگر در تفسیر وابستگی به جهانی که در آن زندگی می‌کند، موضوع عشق در کار نباشد، آن همه فرهنگ‌های خیره کننده و گسترده در طول تاریخ به وجود نمی‌آمد، آن همه ایده‌های باشکوه و عقاید سازنده و هنرهای باعظمتی که بعدی از ابعاد بلندگرایی را در آدمی کشف می‌کنند، بروز نمی‌کرد. 
یک فرهنگ زنده جز با عامل ایدئولوژیک و مذهبی که به وسیله حیات هدفدار به وجود می‌آید، امکان پذیر نیست. 
فرهنگی را که اسلام بنا نهاد
فرهنگی را که اسلام بنا نهاد، حیات هدفداری است که ابعاد زیباجویی و علم گرایی و منطق طلبی و آرمان خواهی انسان‌ها را به شدت به فعالیت رسانده و همه عناصر فرهنگی را متشکل می‌سازد؛ عنصر فرهنگ علمی را از عنصر اخلاق عالیه انسانی جدا نمی‌سازد؛ عنصر فرهنگ هنری را از عنصر فرهنگ ارشاد اقتصادی تفکیک نمی‌کند؛ وحدت فرهنگ را پیرو وحدت روح آدمی قرار داده و از تجزیه و متلاشی شدن آن جلوگیری می‌نماید. عناصر فرهنگ اسلامی که در منابع معتبر، ادب، خصال، علم، اخلاق به مفهوم عمومی آن و محاسن امور نامیده می‌شوند، همگی درون یک مفهوم عالی به نام حکمت جای دارند. 
این حکمت شامل هر گونه نمود و فعالیتی است که می‌تواند نیرو بخش حیات هدفدار برای هر فرد و جامعه باشد. اولین بنیانگذار و حمایت کننده اصلی این فرهنگ، خداست که آدمی را با قلم، بیان، قریحه، ذوق، کمال جویی و کشف اصول پایدار در رودخانه همیشه در جریان رویدادها مجهز ساخت و با دوبال احساس و اندیشه او را به پرواز درآورد. 
آیا یک جامعه می‌تواند فرهنگ‌های متنوع داشته باشد؟ 
برای پاسخ به این سؤال باید مقصود از فرهنگ‌های متنوع را در نظر گرفت، یعنی باید بدانیم که منظور از فرهنگ‌های متنوع چیست؟ چند نوع فرهنگ را در این مورد می‌توان در نظر گرفت: 
اول، فرهنگ هایی که به جهت داشتن مشترکات اصیل می‌توانند با یکدیگر هماهنگی داشته باشند. فرهنگ‌های ادیان آسمانی (اسلام، یهود، مسیحیت، زرتشت و صابئین و غیرذلک که دارای سندی برای اثبات آسمانی بودن دین خود هستند) از این نوع اند. 
بهترین دلیل برای امکان هماهنگی این فرهنگ‌ها، وجود مشترکات کاملا اصیل میان آنهاست که با حجم فراوان و کیفیت‌های حیاتی گوناگون، که از زمان حضرت ابراهیم خلیل (ع) به این طرف به عنوان متن کلی دین الهی قابل طرح بوده مردم این ادیان را توانسته است به یکدیگر پیوند بدهد. 
ما با کمال روشنایی می‌بینیم که دین اسلام چگونه با آزاد گذاشتن عقاید و فرهنگ اهل کتاب توانست آنان را در یک همزیستی فرهنگی کلی با مسلمانان هماهنگ بسازد و آنان را در قرون نهضت علمی، جهان بینی، صنعتی، فرهنگی شکوفا، در پیشبرد علم و صنعت و دیگر شئون حیاتی جوامع بشری به تکاپو بیندازد؛ گویی تمدن اسلام مربوط به همه آنان بوده است. 
دوم، آن قسمت از فرهنگ هاست که در اصول اولیه حیات طبیعی و جهان بینی‌های مشترک با یکدیگر هماهنگی دارند و همچنین فرهنگ هایی که درباره حیات مطلوب عقلانی با یکدیگر مشترک هستند، اگرچه آن امور مشترک رنگ دینی نداشته باشند. 
مانند اشتراک در جشن هایی که در پیروزی بر دشمن مشترک، که حیات انسان‌ها را با خطر مواجه می‌سازد، برگزار می‌شود. همچنین اشتراک در به وجود آوردن آن نوع هنرهایی که ارائه دهنده پیشرفت انسان‌ها در مسیر زندگی بهتر در این دنیاست. 
سوم، فرهنگ هایی است که پایه‌های آنها در برداشت‌ها و عقاید درباره هستی، به خصوص درباره تفسیر و توضیح حیات و هدف اعلای آن با یکدیگر اختلاف دارند. 
بدیهی است که این قسم از فرهنگ‌ها اگر به جهت تزاحم و تصادم با یکدیگر رنگ یکدیگر را مات نکنند و همدیگر را از فعالیت‌های جدی ساقط ننمایند، قطعی است که در مدتی از زمان، کم و بیش تبدیل به فرهنگی بی رنگ گشته و با یکدیگر به همزیستی بپردازند، ولی بدان جهت که بی رنگی آن فرهنگ‌ها ناشی از تزاحم و تضادهای آنهاست، لذا هرگز مابین آنها هماهنگی ثمربخشی به وجود نمی‌آید. 
مثال این نوع فرهنگ‌ها فراوان است، از آن جمله است تقابل فرهنگ ملی ایران با فرهنگ دینی، که اسلام است. البته معنای تقابل این دو فرهنگ آن نیست که هیچ یک از این دو عنصر فرهنگی نمی‌توانند با یکدیگر هماهنگی داشته باشند، بلکه بر عکس- چنان که می‌بینیم- هر یک از عناصر فرهنگ ملی که متکی بر امور واقعی حیات مادی و معنوی است و می‌تواند در آماده ساختن روانی مردم جامعه برای پذیرش عوامل سعادت، نقش مفیدی داشته باشد، در فرهنگ دینی نیز پذیرفته می‌شود، مانند فرهنگ هنر شعری که در سرزمین ایران بسیار رایج شده است. 
مسلم است که این عنصر فرهنگی به شرط کاربرد آن در حقایق و واقعیات مربوط به سعادت بشری، قطعا مقبول فرهنگ دین اسلام هم بوده است و با نظر به بعضی از منابع معتبر دینی برای به کار بردن این عنصر فرهنگی در عرصه توصیف واقعیات، آنچنان که هستند و انسان‌ها، آنچنان که باید باشند، تشویق و تحریک شدیدی شده است. 
ملاک هماهنگی فرهنگ، اشتراک آنها در امور مفید به زندگانی مادی و معنوی بشر بوده است. این هماهنگی و تعاون جدی فرهنگ ملی و دینی بود که موجب شد ایرانیان بزرگ‌ترین خدمات علمی، فلسفی، هنری، صنعتی، حقوقی و اخلاقی را در قالب فرهنگ اسلامی به جریان انداخته و ایران را به حد اعلای شکوفایی برساند. در این مورد مناسب است بحث مختصری درباره فرهنگ ملی، مذهبی و غربی کرده و امکان هماهنگی آنها را در ایران بیاوریم. 

کسانی که می‌گویند: ایران می‌تواند با سه فرهنگ متنوع زندگی کند، نخست باید بدانند که معنای ملت موقعی که اضافه به یک سرزمین می‌شود، مانند ملت ایران فقط اطلاق به یک معنی لفظی نیست، زیرا این سرزمین دارای تاریخی بس کهن است که می‌توان گفت در هر برهه‌ای از تاریخ به جهت بروز شرایط معین، فرهنگی خاص به خود دیده است، به همین جهت است که باید از این نویسندگان پرسید که منظور شما از فرهنگ ایران زمین، فرهنگ کدام دوران از ایران است؟ 
فرهنگ ایران، دوره‌های مختلفی را پشت سر گذاشته است: آریایی هایی که به فلات ایران وارد شدند؛ دوران مادها؛ دوران هخامنشیان؛ دوران کیان؛ پارتیان؛ اشکانیان؛ ساسانیان؛ بعد از ظهور اسلام که خود شامل دوره‌های مختلفی است. آیا منظور قضایای مشترک و کلی میان همه دوره‌های تاریخ ایران است؟ 
ادامه دارد

مربی خارجی این هفته می‌آید
فوتبال نیازمند علم روز است

گروه ورزشی: تیم ملی فوتبال در اردن تن به شکست داد. بدون حضور دایی و با شرایطی که داشتیم تا حدودی قابل پیش بینی بود که در اردن پیروزی در مقابل تیمی که قدرت بدنی فوق العاده و قدوقواره خوبی هم دارد و اتفاقا در قاره آسیا فوتبال را از نوع غیرجوانمردانه و خشن بازی می‌کند غیرممکن است. در تهران اولین شوک که منجر به گل اردن شد به تیم ملی وارد آمد اما خلاقیت یک بازیکن کاملا حرفه‌ای به نام علی دایی باعث شد اردن چاره‌ای جز تسلیم نداشته باشد. اینکه میرزاپور مقصر بود یا خط دفاعی یا اگر گل محمدی آسیب نمی‌دید و خط هافبک بدون مسئولیتی داشتیم و مهاجمان چگونه بودند مهم نیست، تمام این عوامل تحت و تابع تاکتیک تیمی باید کار کنند. شیوه مشخص، وظایف تعیین شده، شعاعهای حرکت حساب شده و در نهایت تقسیم قدرت و نفس برای نود دقیقه مقابله سنگین. به نظر می‌رسد که تعویض‌ها نیز باید روی شرایط بازی حریف انجام گیرد. به سلیقه‌های شخصی و سیستم مورد نظر مربی هم احترام می‌گذاریم، همایون شاهرخی اتفاقا از جمله مربیان فهیم، با مطالعه، بااخلاق و اصول گرا است که در دوران بازیگری و مربیگری خود کوچکترین نقطه ضعفی برجا نگذاشته است او از جمله هافبکها ی پرقدرت و پرنفس تیم پاس و تیم ملی بود و با افتخار نیز فوتبال را کنار گذاشت و مربیگری را پله به پله طی کرد تا به امروز. در این مورد کوچکترین شکی وجود ندارد که شاهرخی در بین مربیان ما یکی از بهترین هاست، او مدیر بسیار مقتدری نیز هست و اخلاقیات و انضباط برای او جلوتر از فوتبال قرار دارد. اما بحث ما در اینجا تیم ملی است و موقعیت امروزی. خیلی ساده است نگاهی به تیمهای کره جنوبی، ژاپن، عربستان، امارات، قطر، تایلند و … بیندازید تا به این نقطه‌ای که ما رسیده‌ایم برخورد کنید. آیا همایون شاهرخی ما قادر است با دانش تروسیه یازیکو، هیدینگ گاس، ماچالا، متسو و … مقابله کند. شاهرخی مربی باانصافی است و این تفاوت‌ها را خوب درک می‌کند. او خوب می‌داند کره، ژاپن، عربستان و کویت چه بودجه‌ای برای فوتبال می‌گذارند و تروسیه چه کسی بود و گاس کیست و اکنون زیکو برای ژاپن چه می‌کند. حتی تایلند نیز به این نتیجه رسیده است که بدون یک مربی خارجی و با دانش قادر نیست با فوتبال امروزی برابری کند. این حرفها تکرار مکررات است و موقعیت فوتبال ما خود بازگو کننده بسیاری از واقعیت هایی است که باید آنرا پذیرفت و ارزشهای آنرا باور کرد. به نظر می‌رسد سازمان تربیت بدنی به نتیجه نهایی رسیده است و قرار است در همین هفته مربیان خارجی تیم ملی معرفی شوند و مشغول به کار شوند. این را از زبان معاونت سازمان ورزش و مدیر کل روابط عمومی با صراحت می‌توان درک کرد و باقی مسایل. 

برای حضور در پیکارهای جهانی ۲۰۰۳
ملی پوشان کشتی فرنگی عازم فرانسه شدند

گروه ورزشی: با ناکامی محسوس مردان کشتی آزاد ایران در صحنه مسابقه‌های جهانی نیویورک که ملی پوشان ما دستشان از کسب مدال طلا و تکرار عنوان قهرمانی جهان کوتاه ماند، اینک نگاه مشتاقان و دوستداران کشتی برای فراموش کردن این ناکامی به عملکرد ملی پوشان کشتی فرنگی در پیکارهای جهانی این رشته در کشور فرانسه است. 
فرنگی کاران ملی پوش کشورمان با پشت سرگذاشتن دوره‌ای کامل از تمرینات خود صبح امروز از مسیر دبی عازم شهر پاریس می‌شوند تا با حضور در شهر کره تی فرانسه از روز یازدهم مهرماه جاری رقابت با نخبگان این رشته در جهان را آغاز کنند. 
مسابقه‌های کشتی فرنگی قهرمانی بزرگسالان جهان در سال ۲۰۰۳ که انتخابی بازی‌های المپیک ۲۰۰۴ آتن نیز می‌باشد از اهمیت بالایی برخوردار است و طبق آخرین گزارش‌های دریافتی کشتی گیران بیش از ۷۰ کشور جهان در آن حضور می‌یابند. 
در تیم اعزامی ایران حسن رنگرز که سال گذشته در روسیه علیرغم شایستگی از کسب عنوان قهرمانی جهان دور ماند امسال هم امید نخست برای کسب مدال طلا است و علی اشکانی و پرویز زیدوند نیز ازجمله پرامیدترین نفرات ما برای دست یابی به سکوهای جهانی و کسب سهمیه حضور در المپیک هستند. 
اسامی اعضای تیم اعزامی ایران به فرانسه از این قرار است: 
۵۵ کیلوگرم: حسن رنگرز، ۶۰ کیلوگرم: علی اشکانی، ۶۶ کیلوگرم: پرویز زیدوند، ۷۴ کیلوگرم: حمید طاهرزاده، ۸۴ کیلوگرم: بهروز جمشیدی و سید حسین مرعشیان (ذخیره)، ۹۶ کیلو گرم مسعود هاشم زاده و ۱۲۰ کیلوگرم: علیرضا غریبی. 
رضا سیم خواه سرمربی این تیم و امرالله ایوبی، کیانوش دارش و جعفر دمیرچی مربیان آن هستند. 

تکواندو قهرمانی جهان
ایران در آستانه کسب عنوان قهرمانی قرار گرفت

گروه ورزشی: تیم تکواندو ایران با کسب یک مدال طلا توسط مرتضی رستمی و مدال برنز امید غلامزاده در یک روز به اتمام پیکارهای جهانی آلمان در رقابتی میلی متری با کره جنوبی در آستانه کسب عنوان قهرمانی قرار گرفته است. 
تیم تکواندو ایران تاکنون و قبل از حضور غلامزاده صاحب یک مدال طلا توسط یوسف کرمی و دو مدال نقره از سوی ساعی و خداداد شده بود. امروز و در آخرین روز این پیکارها مهدی بی باک، یکی از امیدهای کسب مدال تیم ایران در دور اول به مصاف حریفی از نیوزیلند می‌رود و در صورت کسب پیروزی با برنده پیکار قهرمانی ایتالیا و کره دیدار خواهد کرد. دیروز و در چهارمین روز این مسابقات مرتضی رستمی در وزن هشتم و امید غلامزاده در وزن سوم با پیروزی‌های پیاپی ابتدا مدال برنز خود را قطعی ساختند و سپس به سوی کسب مدال طلا و قهرمانی تیم ایران خیز برداشتند. امید غلامزاده در مرحله نیمه نهایی برابر نماینده چین تایپه ۱۱ بر ۷ بازنده شد و به مدال برنز قناعت کرد. 
مرتضی رستمی در همین مرحله با مغلوب ساختن ۱۰ بر ۳ نماینده کرواسی مدال نقره‌اش را قطعی ساخت و با غلبه بر قهرمانی از دانمارک دومین مدال طلای ایران را به ارمغان آورد. 
تکلیف قهرمانی ایران و کره امروز مشخص می‌شود. 

بسکتبال جام ملت‌های آسیا
ایران با شکست قطر به نیمه نهایی می‌رود

گروه ورزشی: تیم ملی بسکتبال ایران با کسب نخستین پیروزی خود در مرحله دوم بیست ودومین دوره مسابقات جام ملت‌های آسیا یک گام تا حضور در مرحله نیمه نهایی و چهار تیم برتر بازی‌ها فاصله دارد. 
تیم ایران دیروز در مصاف با تیم قزاقستان به برتری ۹۲ بر ۸۵ رسید. در این بازی نزدیک سامان ویسی و ایمان زندی هرکدام با کسب ۱۷- امتیاز پرامتیازترین بازیکنان تیم ایران بودند. تیم ایران که تا دقایق پایانی برابر قزاقستان پیش بود، درست در پنج دقیقه پایانی یک امتیاز از حریف خود عقب افتاد، اما جنگندگی بازیکنان ایران درنهایت برتری میلی متری تیم ایران را به همراه داشت. صمد نیکخواه بهرامی، ایمان زندی، مهدی عسگرنژاد، مهدی کامرانی و حامد سهراب نژاد ترکیب اصلی تیم ایران را در برابر قزاقستان تشکیل می‌دادند. تیم ایران امروز در آخرین بازی دور دوم خود ساعت ۱۵ به وقت تهران به دیدار قطر می‌رود. تیم ایران درصورت پیروزی بر قطر به جمع چهار تیم برتر مرحله نیمه نهایی می‌پیوندد و درصورت شکست برسر کسب مقام پنجم تا هشتم با حریفان دیگر پیکار خواهد کرد. 

برانکو ایوانکوویچ در تهران! 
مربی خارجی تیم ملی فوتبال ایران کیست؟ 

گروه ورزشی: کنارگذاشتن کادر فنی تیم ملی قطعی است. بعد از شکست ایران در مقابل اردن و صحبت‌های معاون فنی سازمان تربیت بدنی و سخنگوی این سازمان پروژه جذب مربی خارجی سرعت گرفته و به احتمال زیاد تا آخر هفته مربی خارجی تیم ملی به طور رسمی معرفی خواهد شد. 
همچنین با اینکه گفته می‌شود مربی تیم ملی ازطریق سفارتخانه‌های ایران در خارج از کشور به تهران خواهد رسید اما ردپای یک شرکت نقل و انتقال بازیکنان و مربیان در حضور مربی خارجی دیده می‌شود. این شرکت چندی پیش یک بازیکن سابق آرسنال را به تهران آورده بود تا به پرسپولیس بپیوندد که این انتقال نهایی نشد. شنیدیم در این راه برانکو ایوانکوویچ سه شنبه این هفته به تهران خواهد آمد. با اینکه فدراسیون فوتبال به دلیل بدقولی‌های مکرر برانکو زیاد مایل به جذب وی نیست اما سازمان تربیت بدنی بیشتر از هر مربی خواهان برانکو است. البته برانکو غیر از تیم ملی با چند باشگاه نیز مذاکراتی داشته و شاید برای مذاکره با باشگاه موردنظرش راهی تهران شود. 
کفاشیان: حضور مربی خارجی برای تیم ملی فوتبال قطعی است
علی کفاشیان معاون فنی سازمان تربیت بدنی اعلام کرد: با حضور قریب الوقوع مربی خارجی ساختار فنی تیم ملی فوتبال کشورمان تغییرکرده و تیمی قدرتمند را راهی رقابت‌های بعدی خواهیم کرد. 
کفاشیان افزود: استخدام مربی خارجی قطعی است، به همین منظور مذاکرات مختلف با تعدادی از مربیان مطرح و کارآمد انجام شده و به امید خدا در آینده نزدیک نتیجه آن مشخص و اعلام خواهد شد. وی تصریح کرد: قسمت اعظمی از توافقات صورت گرفته، اما هنوز انعقاد قرارداد با فرد موردنظر با فدراسیون قطعی و صددرصد نیست. لیکن مطمئنا ساختار فنی تیم ملی فوتبال با حضور مربی خارجی تغییر خواهد کرد. 

فوتبال پیشکسوتان ایران
بزرگداشت حسین فکری

گروه ورزشی - در اولین روز از یازدهمین دوره مسابقات فوتبال جام مرحوم یونس شکوری، بزرگداشت حسین فکری، از محمود بیاتی، منصور امیر آصفی و حسن حبیبی تقدیر شد و چهار بازی در رده‌های سنی مختلف انجام شد و نتایج زیر بدست آمد. 
* شعاع صفر - عقاب صفر در رده سنی بالای ۵۵ سال
* یاران ۶ - راه آهن صفر در رده سنی بالای ۴۷ سال
گلها: ابراهیم قاسمپور، حبیب زرین نام، مهدی دینورزاده، حسین ضرابی، غفور کاظمی و جواد حسن زاده. 
*برق ۳ - دارایی یک رده سنی بالای ۴۰ سال
گلها: امیر کشوار (۲ گل) و ابوالفضل حسینی برای برق و جمال میرسلطانی برای دارایی
* شیرودی ۶ - شعاع یک در رده سنی بالای ۴۷ سال
گلها: عباس ریسوند (۲ گل) - حمید محرابی (دو گل) - احمد سجادی و احمد زمانیان مجید میرمقدم برای شعاع
داوران: رضاشبرنگ، داور سرور، حسام عرب، منصور اصغرنژاد، علی کشانی، منصور جعفری نژاد، جواد فهیمی و غلامرضا فلاحتی
برنامه بازیهای روز دوشنبه ۷/۷/۸۲
ساعت ۱۳ - یاران - اکباتان در رده سنی ۴۰ سال
ساعت ۱۴: شاهین - آرارات در رده سنی ۴۷ سال
ساعت ۱۵: نادر - تهرانجوان در رده سنی ۵۵ سال
ساعت ۱۶: عدالت - بنیاد شهید در رده سنی ۴۰ سال
ساعت ۱۷: استقلال - کیان: در رده سنی ۴۰ سال. 

فقط خانم‌ها بخوانند
چگونه در دل شوهر راه یابیم؟ 
به جای اینکه از شوهرتان انتظار داشته باشید تمامی افکار و اسرارش را با شما در میان بگذارد به او فرصت دهید تا تنها بماند. در ضمن شرایط آرامش او رامهیا کنید و تا می‌توانید مهربانی کنید

عشق واکنشی آموختنی و احساسی فراگرفتنی است. یعنی هر آدمی عشق را با توجه به آموخته‌ها، باورها و محدودیتهایش می‌شناسد و تجربه می‌کند. همگی انسانها با عشق یکسان برخورد نمی‌کنند اما همه بر این باورند که اگر دوست داشتن شدت یابد به مرحله عشق می‌رسند. 
 «اگر آدمی واقعا و صمیمانه کسی را دوست داشته باشد حتما همه مردم دنیا و زندگی را دوست می‌دارد. اگر من بتوانم به کسی بگویم «تو را دوست دارم» باید توانایی این را هم داشته باشم که بگویم من در وجود تو همه کس را دوست دارم، با تو همه دنیا را دوست دارم، در وجود تو حتی خودم را دوست دارم.» 
اریک فروم
این فکرکه کسی در این دنیا تو را دوست ندارد، باعث می‌شود از خودت بدت بیاید. ولی وقتی عاشق شدی و معشوق با تو همراه شد آن وقت اعتماد به نفست بیشتر می‌شود. در نتیجه خود را هم بیشتر دوست خواهی داشت، زیرا دریافته‌ای آنقدر خوب هستی که کسی عاشقت شود. 
 «عشق یک نعمت بزرگ است که به انسان هدیه شده» 
پترارک
در این نوشته روی صحبت با آن دسته از خانم هایی است که میل دارند به قلب شوهرشان راه یابند، اما شیوه‌اش را به درستی نمی‌دانند. راههای ساده و عملی زیر به ظاهر پیش پا افتاده و بی اهمیتند، اما تجربه‌های نگارنده حاکی از آن است که بیشترین اختلافهای خانواده‌ها در همین نکات به ظاهر جزیی ریشه دارد: 
۱- با شوهری که از سر کار می‌آید
چه رفتاری دارید؟ 
الف - چه باید کرد؟ 
۱- سلام و احوالپرسی معمول منتها با خوشرویی و گفتن خسته نباشید. 
۲- گرفتن کیف، کت و بسته‌های خریداری شده
۳- دادن خبرهای خوش
۴- آرام کردن فرزندان و هر یک را به کاری مشغول کردن. 
۵- سریع آماده کردن میز غذا یا چیدن سفره. 
۶- پرس و جو از اوضاع کاری روز و فرصت دادن به مرد تا حرفهایش را بزند. 
و خلاصه به هر طریق می‌توانید احساس خوب خود را از ورود شوهر به منزل ابراز کنید. 
 «تبسم خرجی ندارد ولی سود بسیاری دارد.» 
دیل کارنگی
ب- و اما چه نباید کرد؟ 
۱- بی اعتنایی و سرد رفتار کردن. 
۲- درخواست انجام کاری پیش از غذا خوردن. 
۳- گله و شکایت از بچه‌ها و یا شکوه و شکایت از کارهای روزانه. 
۴- درخواست پول یا بیان سایر توقعاتی که احتمالا برای مرد مشکل آفرین است. 
شاید بگویید این موارد پیش پا افتاده است، اما خواهش می‌کنم صادقانه پاسخ دهید، آیا با وجود آگاهی از این موارد جزیی به آنها عمل می‌کنید یا فقط گاهی یکی- دو تایی را اجرا می‌کنید؟ 
۲- اگر شوهر شما دیر به منزل آمد
با او چه رفتاری دارید؟ 
یکی از عمده‌ترین اختلافهای زوجین دیر آمدن مرد به خانه است. طبیعی است هیچ مردی حق ندارد بدون دلیل موجه دیر به خانه برود. اما خانم‌ها هم نباید در صورت دیر آمدن مرد به منزل، جنجال به پا کنند. خانم ابتدا باید علت واقعی را پیدا کند تا از روی حدسیات و افکار منفی خود واکنشی نشان ندهد که رابطه را پر از خشونت و مشاجره کند. 
زن باید علت دیر آمدن را سؤال کند وگرنه مرد فکر می‌کند این موضوع برای زن بی اهمیت است، اما زن باید سؤال خود را با لحنی آرام مطرح کند، آن هم پس از این که شوهر شام خورد و کمی استراحت کرد. زن باید او را متوجه کند به خاطر نگران بودن چنین پرسشی کرده است. با این برخورد شوهر مجبور می‌شود با حوصله و به نرمی دلیل دیر آمدنش را توضیح دهد. 
اما اگر زن لحن تند و غیردوستانه‌ای داشته باشد مرد احساس می‌کند مورد بازخواست قرار گرفته است، از طرفی هم خسته و گرسنه است بنابراین ممکن است حتی با لحن زننده‌ای بگوید به تو مربوط نیست و یا سکوت کند. 
مردی می‌گفت «شغلم طوری است که اکثرا نمی‌توانم سر ساعت به منزل برسم، هر چند همسرم از این وضعیت با خبر است اما تا می‌رسم غرولند می‌کند. من هم دیگر به این رفتارش عادت کرده‌ام و دیگر تلاشی برای سر وقت رسیدن نمی‌کنم. از این که فکر می‌کنم او به من ظنین است عصبانیتم دو برابر می‌شود.» 
البته بهتر است مرد در این صورت تلفنی به خانم خبر دهد، اما به او حق بدهید که شاید گاهی تلفن دم دست او نیست. برخی از مردها هم می‌گویند اگر هر بار به او تلفن کنیم عادت می‌کند، آن وقت اگر یک بار نتوانیم زنگ بزنیم بیشتر نگران می‌شود. 
اما از اینها گذشته، کمی هم باید مسأله را از دید خانم‌ها بررسی کنیم. بیشتر زنان مایلند ساعت دقیق آمدن همسرشان را بدانند. منظور آنها بازخواست یا کنجکاوی نیست بلکه می‌خواهند ناهار یا شام را طوری آماده کنند که به محض ورود او غذا را بکشند. حالا شما خود را به جای همسری بگذارید که نمی‌داند کی پلو را دم کند تا نسوزد، کی خورشت را بار بگذارد که به موقع حاضر شود، به بچه‌ها غذا بدهد یا نه و خلاصه دهها مورد دیگر که به سلیقه شخصی زنان مربوط می‌شود. اگر شوهر دیر کند تمام نقشه‌های همسرش را به هم می‌ریزد. در حالی که وقت شناسی حداقل احترامی است که می‌توانیم به زحمت‌های روزانه شان بگذاریم. از یاد نبریم نهایت آرزوی هر زن فراهم کردن شرایط آسایش و راحتی برای شوهرش است. قبول کنیم که یکی دوساعت را در نگرانی و اضطراب به سر برده ونمی تواند خوشامدگوی خوبی به هنگام ورود شوهرش باشد. 
در اینجا باید به زنان خوب و دوستدار شوهر توصیه‌ای بکنم. شما که دوست ندارید به تنهایی غذا بخورید و حتما باید شوهر کنارتان باشد لازم است به نکته‌ای ظریف توجه کنید. اگر مایلید او هر چه زودتر وضع مالی اش را بهبود بخشد و خواسته هایتان را برآورده سازد، باید خود را برای این گونه دیر آمدن‌ها آماده کنید. زیرا همیشه چنین فرصت کاری خوبی برای همسرتان مهیا نیست. در چنین مواقعی باید برای خود سرگرمی سالمی پیدا کنید تا هم شوهرتان آسوده خاطر به کارهایش برسد و هم شما هنری بیاموزید، یا تخصصی پیدا کنید. زنان موقعیت شناس، شغل شوهر را دست کم نمی‌گیرند، زیرا موفقیت مرد بازده اقتصادی خوبی خواهد داشت و رفاه خانواده بیشتر می‌شود. در ثانی رضایت خاطری که از این بابت به مرد دست می‌دهد تأثیر مطلوبی بر روابط زناشویی می‌گذارد. مردی که از کارش راضی است به نسبت مردان دیگر در خانه خوش اخلاق‌تر است و در برابر ناملایمات صبوری بیشتری نشان می‌دهد. البته زنان در صورتی باید چنین فرصتی به شوهر خود بدهند که مدت آن کوتاه باشد وگرنه شوهر باید در برنامه کاری خود تجدیدنظر کند، زیرا زندگی فقط کار و مادیات نیست. 
۳- با سکوت شوهر خود چه برخوردی
داشته باشید؟ 
بیشتر خانم‌ها از سکوت شوهر در خانه سراسیمه و نگران می‌شوند، نشاط خود را از دست می‌دهند و این سکوت را به خود نسبت می‌دهند و پیش خود فکر می‌کنند دوباره از چه دلخور است که حرف نمی‌زند. آیا ممکن است دیگر مرا دوست نداشته باشد؟ این حق خانم‌ها است که از مسائل شوهر خود مطلع باشند. یک زن دوست دارد شوهرش تمام اسرارش را با همسر در میان بگذارد، تا هم احساس غریبه بودن نکند و هم این که دوست دارد سنگ صبور شوهر خود باشد تا شاید بتواند کمکی کند. اما باید به این مورد هم توجه کنند که بیشتر شوهرها مایل نیستند مشغله‌های فکری شان را با همسر خود در میان بگذارند چون می‌ترسند او را دچار نگرانی و اضطراب کنند. به علاوه چون مطمئن هستند از عهده حل مشکل برمی آیند فکر می‌کنند تا آن وقت نباید به همسرشان چیزی بگویند. گرچه نمی‌شود این رفتار را صددرصد تأیید کرد اما آنها با حسن نیت چنین می‌کنند. همسرتان فقط می‌خواهد شما ناراحت نشوید. مردی که تمام مشکلات کاری خود را با همسرش در میان بگذارد در واقع بخشی از بار آن را به دوش او منتقل می‌کند. به جای اینکه از شوهرتان انتظار داشته باشید تمامی افکار و اسرارش را با شما در میان بگذارد به او فرصت دهید تا تنها بماند. در ضمن شرایط آرامش او را مهیا کنید و تا می‌توانید مهربانی کنید. این رفتار باعث می‌شود شوهرتان در کمال آسایش به مشکلش بیندیشد و برای حل آن اقدام کند. در چنین خانه‌ای است که مرد می‌تواند تمام غصه هایش را فراموش کند. 
 «هر وقت وارد منزل می‌شوم تمامی غصه‌ها و ملالت‌های خود را فراموش می‌کنم.» بورک
۴- مواظب حسادت‌های
شوهرتان باشید
برای حسن تفاهم با شوهرتان باید بدانید که او چه روحیه‌ای دارد. انتظار دارید از همکار مردتان تمجید کنید و شوهرتان برنیاشوبد؟ اگر می‌خواهید همیشه در قلب شوهرتان جای داشته باشید هیچ گاه بیش از حد از مردی نزد او تعریف نکنید. هیچوقت چیزهایی را که از دیگران یاد می‌گیرید با آب و تاب پیش او بازگو نکنید. از کجا می‌دانید به غرور شوهرتان برنخورده است. بعضی از مردها گاهی حسادت خود را پنهان می‌کنند و قدرت ابراز آن را ندارند، آنوقت دچار دردی درونی می‌شوند که پیامدهای آن خوشایند نیست. شما باید متوجه این خصیصه مردها باشید. از سوی دیگر شوهرتان با حسادت خود به طور غیرمستقیم به شما نشان داده است چقدر دوست تان دارد. 
۵- غرغر کردن چاره کار نیست
در بیشتر مواقع حرفهایی که شما خانم‌ها می‌زنید درست و منطقی است، اما در زمان و نحوه بیان مطلب اشکال است. اگر نتیجه کاری خوب بود می‌توان تکرارش کرد، اما اگر حاصل منفی بود باید شیوه دیگری در پیش گرفت. با سرزنش، غرولند، بداخلاقی و رنجورنمایی فقط مرد را فراری می‌دهید. خانه محل آسایش و آرامش همسر شماست. اگر دائم خطاهای او یا مشکلات خود را به رخش بکشید عاقبت می‌گریزد و به جایی پناه می‌برد تا که از این مزاحمت به دور باشد. (البته این مطلب به معنی تأیید این رفتار مرد نیست). رگ خواب شوهرتان را به دست آورید آنوقت همه چیز درست می‌شود. با گوشه و کنایه حرف زدن و زخم زبان را از صحبت‌های خود حذف کنید. به مردان عاشق نیز توصیه‌ای می‌کنم: برای اینکه روح زن را شاداب و با نشاط سازید باید بخشی از اوقات فراغت خود را فقط به او اختصاص دهید. یک زن نیاز به توجه و نیاز به احساس امنیت دارد. از یاد نبریم زنها از طریق محبت و عشق ورزی بهتر و راحت‌تر با ما کنار می‌آیند تا با اهدای قطعه جواهر. بیایید به همسرتان اجازه دهید گاهی خودش را برای شما لوس کند. مگر مردان گاهی خود را لوس نمی‌کنند و متوقع نیستند نازشان را بکشند؟! 
گاهی پیش آمده که زن با رنجورنمایی یا نق زدن می‌کوشد محبت شوهرش را جلب کند. در چنین موقعیتی شوهر آگاه و دانا، زن را درک می‌کند و هرگز او را مجبور به اعتراف نمی‌کند که هدفش چیز دیگری است. 
 «گاهی دست نوازش، کنار او نشستن و صحبتی صمیمانه، معجزه می‌کند.» 
افسوس که ما خودخواهانه به ندرت چنین می‌کنیم. زنان گاهی فقط نیاز به گوش شنوا دارند. با گفتن و گله کردن و گاهی از چیزی شکایت کردن روحشان را سبک می‌کنند. مرد خوب همواره این فرصت را به همسرش می‌دهد. به حرفهای او گوش بدهید او را تأیید کنید. این عمل را نه به صورت مکانیکی بلکه از روی رغبت و با تمام وجود و به خاطر دل او انجام دهید. 
 «در این جهان نیاز به دوست داشتن و ستایش شدن، بیش از نیاز به نان است.» مادر ترزا
ادامه دارد
راحله فروغی - روانشناس

بازنگری تاریخ ایران در گفت و گو با دکتر پرویز رجبی مورخ و مؤلف کتاب «هزاره‌های گمشده» 
زیباتر از تاریخ
زیر ذره بین من تصمیم گرفتم که با نوشتن «هزاره‌های گمشده» قیام کنم و با نشان دادن ضعف خود، بگویم که ما از نظر علمی ضعیف هستیم. من در «هزاره‌های گمشده» خواستم اول شروع کنم به گفتن این که ما چیز زیادی نمی‌دانیم و نباید این قدر به خودمان ببالیم. بعد به تدریج شروع کنیم به آشتی با تاریخ. 

گفت وگو: علی محمد طرفداری

دکتر «پرویز رجبی» مورخ و پژوهشگر تاریخ ایران
و عضو سابق بخش ایران شناسی
دایره المعارف بزرگ اسلامی، 
طی چند سال اخیر اقدام به تألیف
مجموعه کتاب هایی درباره تاریخ ایران
از عصر باستان تا دوران معاصر کرده است
که تا کنون از مجموعه ایران باستان تحت عنوان «هزاره‌های گمشده» ۴ جلد چاپ
و منتشر شده است و جلد پنجم آن نیز درباره
عصر ساسانی منتشر خواهد شد. 
دکتر رجبی، بنا دارد بازنگاری تاریخ ایران را
در دوران بعد از اسلام و تا دوره معاصر، 
با عنوان «سده‌های گمشده» آغاز کند
و این بازنگاری را تا انقلاب مشروطه ادامه دهد. 
دلایل لزوم تدوین این مجموعه؛ شیوه‌های تحقیق
و نحوه رویکرد این مولف به منابع تاریخ ایران
از جمله مسائلی است که در گفت و گو با وی پیرامون مجموعه «هزاره‌های گمشده» 
مورد توجه قرار گرفته‌اند. 
* در مورد عنوان کتاب، دلایل شما برای نامیدن دوران پیش از اسلام ایران، تحت عنوان «هزاره‌های گمشده» چه بوده است؟ 
- ما در جهان تمدن هایی داریم که آثاری از آن‌ها برجای نمانده و گم شده محسوب می‌شوند. نظیر تمدن آتلانتیس. این نامگذاری از روی چنین موردی صورت پذیرفته است. 
* آیا هزاره‌های ایران قدیم هم - منهای بخش‌های اساطیری آن - تا این اندازه در گمنامی قرار دارند؟ 
- این نکته یکی از نخستین ایراداتی بوده که به من گرفته‌اند و گفته‌اند که این هزاره‌ها گم نشده‌اند. معتقدم که ما حتی دیروزهای گمشده فراوان داریم. ما در تاریخ معاصر خودمان و حتی در دردهه‌های اخیر غالبا در دریافت حقیقت با مشکل مواجه می‌شویم و چه بسا این دهه‌ها هم گمشده باشند. 
از طرف دیگر در گمشدگی، یک نوع عشق، عاطفه و میل نیز دیده می‌شود و ما خصلتا به گمشده‌ها خیلی مهر داریم، لذا گمان کردم با این نام گذاری در ضمیر ناخود آگاه خوانندگانم مهری درباره تاریخ خودمان برانگیزانم. 
در عین حال باید یادآوری کنم که زبان مردم ما، غالبا زبان استعاری است از این رو عنوان کتاب‌های من نیز یک عنوان استعاری است که با زبان ما تناسب دارد. ما از شخصیت هایی نظیر کوروش و داریوش چیز زیادی نمی‌دانیم همین قدر هم که می‌دانیم توام با اما و ولی و شاید است. 
ما تاریخ مان را با اطلاعات اندکی بازسازی می‌کنیم. 
ما در کجا می‌توانیم اطلاعات وسیع و مستندی درباره مثلا «مهرداد» یا «فرهاد اشکانی» پیدا کنیم؟ آیا زندگی «اردشیر بابکان» جز این است که از افسانه بیرون می‌آید و در افسانه گم می‌شود. ما باسعه صدر بسیاری از این اخبار و روایات را پذیرفته‌ایم. 
 آیا واقعا می‌توانیم وجود تاریخی باربد و نکیسا را اثبات کنیم و آیا فقط گفته‌های یک مورخ سده پنجم هجری درباره «باربد» و «نکیسا» برای اثبات وجود آنها کفایت می‌کند. اگر کفایت می‌کند پس دیگر نیازی نیست که ما تاریخ بنویسیم. چون ما به اندازه کافی احسن التواریخ داریم و می‌توانیم آنها را بخوانیم، ما مدعی نوشتن تاریخ نیستیم. بلکه مدعی هستیم درباره تاریخ گمانه زنی می‌کنیم. 
مسایل تاریخی در همه جای دنیا گمشده هستند. اساطیر نیز تماما گمشده هستند. اگر گمشده نبودند اصلا جزو اساطیر محسوب نمی‌شدند. اساطیر خواب‌های کودکی بزرگسالان هستند. 
بزرگسالان وقتی می‌خواهند کودکی کنند، خواب اسطوره می‌ببینند، اسطوره گاهی از خود تاریخ زیباتر است و گاهی بازتاب حقیقت به شمار می‌رود. 
به این ترتیب من از انتخاب واژه گمشده برداشت و استنباطی داشتم و با نامیدن این دوران به نام هزاره‌های گمشده می‌خواستم خوانندگان را با مهر و علاقه بیشتری، نه به سوی تاریخ بلکه به سوی آشتی با تاریخ بکشانم. 
* دلایل شما در پرداختن به بررسی تاریخ ایران چه بوده است و اساسا چه ضرورت هایی از نظر شما باعث شده تا در صدد بازنگاری تمام دوره‌های تاریخ ایران برآیید و با توجه به این که شما ایران شناسی را در آلمان فرا گرفتید اساسا با چه رویکرد جدیدی به نگارش تاریخ ایران دست زده‌اید و در این کار چه نکات تازه‌ای را مد نظر داشته‌اید؟ 
- قبل از این که شروع به کار کنم و انگیزه‌ای برای نوشتن داشته باشم، متوجه شدم، که برخی از استادان تاریخ ما - که من به همگی آنها احترام می‌گذارم- از استانداردهای بین المللی دور هستند در حقیقت همه ما از این استانداردها دور هستیم. 
کشور آلمان با ۹۰۰ سال سابقه فعالیت دانشگاهی، شاید سالی یک مورخ تحویل جامعه بدهد شاید هم نه، اما دانشگاه‌های ما که تنها مدرک تولید می‌کنند، سالی چند صد لیسانس تاریخ، فوق لیسانس یا دکتر تاریخ تحویل جامعه می‌دهند که بخش عمده آنها در خارج از تخصص خود به کار مشغول می‌شوند و بعضی از آنها هم که کاری نمی‌یابند، دست به قلم می‌برند. 
تا زمانی که ما به تاریخ به این چشم نگاه می‌کنیم، مطمئنا وضعیت تاریخ نویسی در این مملکت همین خواهد بود که هست. 
من تصمیم گرفتم که با نوشتن «هزاره‌های گمشده» قیام کنم و با نوشتن و نشان دادن ضعف خود، بگویم که ما از نظر علمی ضعیف هستیم. 
من در «هزاره‌های گمشده» خواستم اول شروع کنم به گفتن این که ما چیز زیادی نمی‌دانیم و نباید این قدر به خودمان ببالیم. بعد به تدریج شروع کنیم به آشتی با تاریخ. 
من در این کتاب جا به جا به ناتوانی‌های خودمان اشاره کرده‌ام، ضمن آن که به ایرانی بودنم و صفات خوب و در بعضی موارد بی نظیر ایرانی بالیده‌ام، ولی اغراق نکردم. 
هر جا که ایران را ستودم، در همان جا در بحث‌های «حاشیه‌ای بر تاریخ» یک نقبی زده‌ام به گذشته فرهنگی خودمان، برداشت‌های خودمان و نشان دادن ناتوانی‌های خودمان. این امر ممکن است عده‌ای را آزار دهد، اشکالی ندارد، همگی ما زمانی از دنیا می‌رویم، ولی آزردگی‌ها فراموش می‌شود. 
ولی نسلی که بعد از ما می‌آید کمتر از ما به توانایی‌های علمی خود می‌بالد و کمی محتاط‌تر حرکت می‌کند. حتی اگر برخی دانشمندان خیلی خوب ما هم برنجند باز هم اشکالی ندارد. 
من افرادی را در رشته تاریخ می‌شناسم که به خاطر مورخ بودن سر به آسمان می‌سایند، در صورتی که در واقع امر مورخ نیستند. 
زمانی که در حال نوشتن جلد چهارم کتاب تحت عنوان «اشکانیان» بودم، در نوشتن صحیح نام یک شاه اشکانی دچار تردید شدم. 
در جستجوی شکل صحیح آن نام بودم که متوجه شدم یک آلمانی در سال ۱۸۸۰ میلادی، از روی یک سکه، نام آن شاه را به درستی تشخیص داده است. پیرمردی در یک شب تاریک قرن نوزدهم، بدون آن که شناخت کاملی حتی از «ایران» داشته باشد اسم یک شاه اشکانی را به طور صحیح کشف می‌کند، اما ما هنوز در این مملکت غلط هایی را که ۱۰۰ سال پیش از روی عدم اطلاع کافی وارد تاریخ و ادب و علم مان گشته است، حاضر نیستیم کنار بگذاریم و با غیرت روی آنها پافشاری می‌کنیم. 
آدمی مثل «پیرنیا» واقعا برای تاریخ ما زحمت کشیده باید او را بزرگ‌ترین مرد تاریخ مان بدانیم، ولی زمان او دیگر گذشته است. 
بزرگی او در این بود که آغازگر بود، اما هنوز عده‌ای حاضر نیستند از بعضی حرف‌های زمان او پایین بیایند. 
 این است که من با تألیف «هزاره‌های گمشده» خواستم انتقادی از وضع خودمان کرده باشم. 

من در نوجوانی، در کتابخانه‌ای، کتابی دیدم با عکس‌های باستانی مربوط به نقش رستم، معبد آناهیتا و بیستون که توسط محققان اروپایی کشیده شده بود. 
در همان کتابخانه من کتاب «آثار العجم» فرصت الدوله شیرازی را دیدم با طرح‌های نقش رستم. این دومی به نقاشی‌های کودکان ۴ تا ۶ ساله شبیه بود. حال ببینید افرادی نظیر «راولینسون» با وجود آن همه مرارت، وقتی از غرب به ایران می‌آیند، با دقت فراوان نقش‌های باستانی ایران را کپی برداری می‌کنند اما در مقابل، محققان ما بدون کوچک‌ترین تلاش و دقت علمی دست به تدوین و بازسازی تاریخ گذشته می‌زنند، نتیجه کار چه اندازه متفاوت می‌شود. 
 این در حالی است که فرصت الدوله شیرازی نخستین دانشجوی ایرانشناسی ما بوده است. 
 این قبیل بی دقتی‌ها متأسفانه در کارهای تحقیقی ما زیاد است که موجب تضییع حق کسانی که کارهای تحقیقاتی خوبی انجام داده‌اند، می‌شود. 
یکی دیگر از مورخان کلاسیک و بی دقت ما «طبری» است که اگر ما ۱۵ جلد کتاب او را تبدیل به نیم جلد بکنیم، آن گاه می‌توانیم مطلب مستند و درخوری در آن بیابیم. 
 «طبری» در شرح حال اردشیر بابکان و شاپور اول تنها به افسانه سرایی روی آورده و از آن بدتر مطالب متناقض را در یک صفحه به دنبال هم آورده است. 
همین طور است «دینوری» در کتاب «اخبار الطوال» که غالبا در ذکر وقایع، داستان سرایی می‌کند. 
متأسفانه مردم عامی هم این وقایع نادرست را تشخیص نمی‌دهند. 
دست کم باید به «هرودت» احترام بگذاریم چرا که در ذکر هر خبری گفته است که «آن را سنجیدم» یا «در آن باره چیزی نمی‌دانم» و «از صحت و سقم آن بی خبرم». هیچ کدام از نویسندگان کلاسیک ما حتی به این که چیزی نمی‌دانند؛ معترف نیستند. لذا من به ایران شناسی غربی علاقه مند شدم. 
 ایران شناسی را از چند سده پیش غربی‌ها با سخت کوشی آغاز کردند. 
 «آنیتل دوپرون» به آموختن اوستا پرداخت، یا «یوستی» در سال ۱۸۸۰ «نام نامه» خود را منتشر ساخت یا «اشپیگل» که در فاصله سال‌های ۱۸۷۵ تا ۱۸۹۵ تاریخ ایران باستان را در سه جلد نوشت که هنوز هم تازه است. آن هم در دوره‌ای که ما حتی «کوروش» و «داریوش» را نمی‌شناختیم. 
* رویکرد شما در بخش منابع داخلی و خارجی تاریخ ایران چگونه بوده است. به نظر شما تفاوت تاریخ نویسی ایران در دوران پیش و بعد از اسلام در چیست و چرا ما در دوران باستان ایران مورخ نداریم و تاریخ نویسی ایران در آن دوره فقط به صورت دیوانی است؟ 
- من در «هزاره‌های گمشده» بارها گفته‌ام ما اصولا از دوران پیش از اسلام؛ ادب مکتوب نداریم و آن چه که داریم بسیار ناچیز است مثل یکی دو نسخه تشریفاتی از اوستا در اواخر عصر ساسانی. 
ما اساسا به ادب مکتوب علاقه‌ای نداشتیم. این مساله عیب نیست چون ادب ما بیشتر شفاهی و روایی بوده است. 
معتقدم که ما حتی خطی که بتوانیم با آن بنویسیم، نداشتیم و خط اوستایی که آخرین خط اختراعی ماست و قابل نوشتن، مربوط به دوران اولیه اسلام است. 
خطوط پهلوی و میخی مناسب نوشتن نبودند. نیازی هم به خط نداشتیم چون ادب روایی اساس کار ما بوده و امروز هم هست. 
امروزه نیز ما وقتی می‌خواهیم خبری داغ به دست بیاوریم به سراغ مردم و گفته‌های شفاهی آنها می‌رویم تا مکتوبات. 
بعد از اسلام وضعیتی پیش آمد که در اثر آن ما صاحب ادب مکتوب شدیم. 
ادب مکتوب ما از خط عربی شروع شد نظیر همان تاریخ «طبری». 
اخیرا در کتاب «سده‌های گمشده» به این موضوع پرداختم و برای روشن کردن تکلیف «خط» به بررسی دست زده‌ام تا معلوم شود که ما دقیقا در چه زمانی با خط فارسی شروع به نوشتن کردیم. 
 این نکته‌ای است که محققان ما از پرداختن به آن طفره رفته‌اند. 
من در جلد دوم «هزاره‌های گمشده» داریوش را به عنوان اولین مورخ ایرانی معرفی کردم. 
داریوش در کتیبه بیستون یک داریوش مورخ است که شگردهای تاریخ نگاری را نیز می‌دانسته. داریوش اطلاعات تاریخی را به صورت دقیق در کتیبه بیستون طبقه بندی کرده است و خوشبختانه بسیار استادانه‌تر و ماهرانه‌تر از مورخان امروز ایران، تاریخ را به نگارش در آورده یعنی کوتاه، موجز، مشخص و مستند. 
من در نگارش تاریخ ایران به دلیل همان خصلت روایی بودن تاریخ و ادب ایران، منابع و کتب تاریخی مورخان یونانی، رومی و ارمنی را اساس کار قرار دادم، اما در دوره اسلامی به دلیل پدید آمدن خط، تاریخ روایی و ادب روایی به تدریج به روی کاغذ آمد آن هم به شکل داستان‌ها، رمان‌ها و … بحث بسیار جنجال برانگیزی خواهد بود که من الان بگویم ما نگارش به فارسی و نگارش شعر فارسی را از اعراب آموختیم. عرب ذاتا شاعر است و بلاغت و موسیقی جزو خاصیت زبان عرب است. 
در دوران اسلامی ما شعر و نوشتن به صورت مکتوب را از عرب‌ها آموختیم و خود اعراب هم براثر شرایط جدید و پیدایش امپراطوری اسلامی و ضرورت‌های جدید به نوشتن روی آوردند. 
در هر حال بهترین مورخان دوران اسلامی، ایرانی هستند و به همین دلیل من راضی نمی‌شوم مورخان ایرانی نظیر «طبری» را با مورخان یونانی مثلا «هرودت» مقایسه کنم و هرگز هم این کار را نخواهم کرد. 
به هر ترتیب در دوره اسلامی به تدریج علم جدیدی به نام تاریخ نگاری به وجود آمد که در دوره‌های بعد و عصر مغول به اوج خود رسید اما شروع این دوره از طرف اعراب بود یعنی اگر ساسانیان هزار سال دیگر مانده بودند، من فکر می‌کنم که ما بهترین راویان دنیا می‌بودیم اما مکتوبات نمی‌داشتیم. 
ما هنوز هم به این ویژگی روایی ادب پایبندیم و حتی ادبای ما به قهوه خانه‌ها می‌روند تا شاهنامه را از زبان نقال‌ها بشنوند. 
به همین دلیل ما قصه زیاد داریم. مثل داستان‌های «هزار و یک شب» که اصل فارسی دارد و بعدها توسط برادران «گریم» در اروپا رواج می‌یابد و در واقع برادران گریم اروپا را با قصه‌های ایرانی تغذیه کردند. 
من در تألیف «هزاره‌های گمشده» و «سده‌های گمشده» بر خلاف دیگر نویسندگان از شیوه رجوع به منابع زیاد و تکراری و شبیه هم پیروی نکردم، چون استفاده از منابع شبیه هم فایده‌ای ندارد. 
مثلا ما همه می‌دانیم که تمامی مورخان بعد از طبری اطلاعات خود را از «تاریخ طبری» گرفته‌اند بنابراین چه لزومی دارد که ما برای همان اطلاعات علاوه بر طبری به کتب بعدی رجوع کنیم؟ این البته به این معنا نیست که من از رجوع به تمامی منابع دست اول در مسایل مهم سر باز زده‌ام. با منابع کم می‌شود ساخت اما با بی دقتی و نرفتن به عمق نمی‌شود ساخت. 
من بارها شده است که برای کشف یک نکته تاریخی مدت زمان زیادی را صرف تفکر و بررسی کرده‌ام. 
* شما در نگارش «هزاره‌های گمشده»، نثر خاصی را به کار گرفته‌اید و متناسب با این نثر نکات تاریخی را تحت عنوان «حاشیه‌ای بر تاریخ» در لابه لای موضوعات مختلف، متذکر شده‌اید. درباره ضرورت این کار هم توضیح دهید. 
- اغلب موقع خواندن تاریخ، خودم را تنها احساس کردم و گهگاه با خودم گفتم چرا مورخ فلان موضوع را بیشتر نشکافته است. 
به تدریج دریافتم که خوب است برای شکافتن یک مطلب، موضوعاتی را به صورت حاشیه یا پاورقی در کنار مطلب اصلی بیاورم تا مطلب اصلی بهتر درک و باعث شود خواننده در مطلب غور کند. 
 این رویه را در «سده‌های گمشده» نیز ادامه دادم؛ گذشته از آن بخشی را در آن کتاب‌ها آورده‌ام تحت عنوان «زنگ تفریح» که در آن نمونه هایی از وقایع تاریخی بدون تفسیر ذکر شده است. 
قسمت‌های «حاشیه‌ای بر تاریخ» در «سده‌های گمشده» زیادتر می‌شوند و حتی امکان دارد در پایان آن کتاب‌ها یک جلد نیز تماما به قسمت‌های «حاشیه‌ای بر تاریخ» اختصاص داده شود. 
* مجموعه «هزاره‌های گمشده» متأسفانه فاقد عکس آثار، اشیا و بناهای تاریخی است. شما برای تکمیل این کار چه تدبیری در نظر گرفته‌اید و آیا تصمیم دارید در پایان کار یک جلد را به عکس‌ها و گراورها اختصاص دهید؟ 
- متأسفانه هر وقت خواستم برای «هزاره‌های گمشده» عکسی در نظر بگیرم، متوجه شدم عکس هایی که پیرامون موضوعات مربوط در ایران چاپ شده است فاقد وضوح و شفافیت کافی است و گاهی اوقات تصویر عکس اساسا مشخص نیست. 
به همین لحاظ لازم بود که عکس‌ها را از منابع غربی بردارم اما به دلیل بیماری و عدم امکان مراجعه به کتابخانه‌ها و نبود همکاری مناسب، این کار صورت نگرفت. از این رو تصمیم گرفتم برای «هزاره‌های گمشده» جلد ششمی را آماده کنم که به طور کامل اختصاص به عکس‌های خوب و برجسته داشته باشد. البته به همراه توضیحات مختصر و مفید و «سده‌های گمشده» فکر می‌کنم که از جلد چهارم و پنجم به بعد، عکس خواهد داشت. 

نگاه
دیگر نمی‌توان عیب‌ها را نادیده گرفت
نگاهی به لزوم تجدیدنظر در کتاب‌های ادبیات فارسی دوره دبیرستان

منصور ملکی
هر سال، در روزهای آغاز به کار دوباره مدرسه به فکرم می‌رسد، نظراتم را درباره کتاب‌های ادبیات فارسی دوره دبیرستان بیان کنم و اگر بشود به اطلاع مسئولان این وزارت برسانم. بعد فکر می‌کنم که چه؟ مگر امکان دارد که کسی به این حرف‌ها توجه کند؟ 
من در گذشته‌ای نه چندان دور، در یادداشت هایی کوتاه، از چند و چون کتاب‌های فارسی می‌گفتم و با تغییر کتاب ها- که بحق نسبت به کتاب‌های سال‌های اول انقلاب شوق انگیزند- به عنوان معلمی علاقه مند به ادبیات فارسی در یادداشتی مفصل، از سر شوق، از محتوای کتاب جانبداری کردم. در آن یادداشت‌ها گفتم که خوبی‌های کتاب آن قدر است که می‌شود عیب و ایرادها را فعلا ندیده گرفت. 
به نظرم چندین سالی است که از این «فعلا» گذشته است و چون در این سال‌ها به هنگام تدریس به مشکلاتی برخورده‌ام، فکر می‌کنم حالا وقت آن است که تجدید نظری در این کتاب‌ها بشود. 
کتاب‌ها به ترتیب آماده و منتشر شد. در آغاز، کتاب ادبیات و زبان فارسی کلاس اول و سال بعد برای کلاس دوم و به همین ترتیب در سال بعد برای کلاس سوم. 
به نظر می‌رسد پدیدآورندگان کتاب ادبیات و زبان فارسی سال اول، چنان- چون من- به شوق آمده بودند که به تلافی خزعبلاتی که قبلا در کتاب‌های درسی بود، هر چه را خوب و امروزی می‌دانستند و دم دستشان بود در کتاب ریختند، اما با گذشت زمان، عیب‌ها و اشکالات، خود را نشان دادند. 
من دراین یادداشت، پرداختن به جزئیات را لازم نمی‌دانم که از حوصله خواننده خارج است و فقط موردی را به طور کلی می‌گویم و برای آن مثالی می‌آورم: 

انتخاب مطالب برای کتاب اول، با توجه به آنچه شاگردان در دوره راهنمایی خوانده‌اند، بسیار سنگین است و به عکس در کتاب دوم، مطالب ساده‌تر، قابل فهم‌تر و آشنا‌تر به ذهن و دانسته‌های قبلی دانش آموزان است. به نظرم اگر کتاب اول را با دوم عوض کنند، کمی از مشکلات کاسته خواهد شد. 
متن هایی که از ادبیات سنتی انتخاب شده است، چون سمک عیار، قسمت هایی از قابوسنامه، سفرنامه ناصرخسرو و تاریخ جهانگشای جوینی برای دانش آموز کلاس اول بسیار سنگین است و آنها را از ادبیات سنتی بیزار می‌کند. با این توضیح که سمک عیار، در بخش «ادبیات داستانی سنتی» آمده است. اما در کتاب کلاس دوم به ادبیات داستانی امروز پرداخته شده و قصه هایی از جمالزاده، بزرگ علوی و خانم سیمین دانشور انتخاب شده است، که همان گونه که اشاره شد، ای کاش شاگردان کلاس اول، ابتدا با ادبیات امروز که موضوع و زیان آنها برایشان آشنا‌تر است، آشنا می‌شدند. 
این مورد در بسیاری دیگر از انتخاب‌ها، با عنوان‌های دیگر هم صدق می‌کند، به عنوان مثال در بخش «ادبیات پایداری یا ادب مقاومت» کتاب اول، بخشی از مقاله‌ای از خانم سیمین دانشور را با نام «گل هایی که در نسیم می‌شکفد» آورده‌اند، که علاوه بر آن که به وقایعی از دوران مبارزه مردم در قبل از انقلاب پرداخته شده، که برای شاگردان کلاس اول- همه سیزده، چهارده ساله- غریبه است، خود مطلب هم، از آن رو که خانم دانشور آن را در دفاع از روشنفکران هم نسل خود نوشته است برای دانش آموز غیرقابل درک است و برای معلم هم جانکاه و عذاب آور که معنی و مفهوم جمله‌ها را به شاگردان تفهیم کند. 
با هم به بعضی از جمله‌ها نگاهی می‌اندازیم: 
* همه با هم حرف می‌زنند، درد دل می‌کنند، سیاست می‌بافند و از انتظار برای امام می‌گویند. هیچ کدامشان فکلی و کرواتی نیستند. زن‌ها بعضی روسری دارند و بعضی چادر و بعضی هیچ. (حالا، بیا درستش کن! دبیر برای شاگردی که سیزده سال دارد، چه گونه توجیه کند که زنان بدون چادر و با چادر، در کنار هم بودند) خانمی می‌گوید: چارچار است، به قول اخوان «هوا بس ناجوان مردانه (با همین املا) سرد است.» (خب، حالا اگر دبیری خود از طبقه دبیران فسیل شده نباشد، می‌تواند از اخوان ثالث و شعر زمستان نام ببرد اما مشکل در این جاست که شعر زمستان، شعری است اجتماعی- سیاسی که هر کلمه و جمله و سطرش در بیان نمادین، جای بحث دارد تا بشود معنی و مفهوم خانم سیمین دانشور را انتقال داد.) 
و باز هم به قسمت هایی از این متن توجه کنید، تا ببینید که چه طور پوست دبیر کنده می‌شود و تجربه به من ثابت کرده است که با همه تلاش دبیر، باز هم بچه‌ها گیج و منگ، به دهان دبیر نگاه می‌کنند: 
* آن چه در دوران ما روی می‌دهد، شعر عظیمی است و قالب شعر برایش برازنده است. دنبال قافیه و ردیف نگردید، شعر ناب است …
* در ادبیات فارسی پیش از مشروطیت به تعداد محدودی برمی خوریم که سعی کرده‌اند نه کرسی فلک را از زیر پای قزل ارسلان بکشند …
* خوش بختانه (با همین املا) قطار سریع السیر مردم به طرف انقلاب راه افتاده و هنرمندان بسیاری خود را به قطار رساندند …
همه ما و بیش از همه، روشنفکران و هنرمندان بایستی با دل سوزی و مروت و عاری از غرب زدگی …
بگذریم، ما دبیران ادبیات چندین سال است که این کتاب را تدریس می‌کنیم. شاگردان هم در امتحان قبول می‌شوند و هیچ کدامشان هم از دانش رسمی چیزی نمی‌شوند. 
اگر هم از بین یک میلیون شاگرد، کسی شاعر یا نویسنده یا نقاش یا فیلمساز یا روزنامه نگار و … از آب درمی آید، ربطی به آنچه در مدرسه، آموخته ندارد. 

طنزهای آموزشی- ۲۰
تغییر شغل! 

خانوم معلم
روزنامه‌ای مطالبی درباره انتخاب و نگهداری حیوانات خانگی نوشته بود. بحق چیزهای ندیده و نشنیده؛ انگار ما توی این دنیا خیلی چیزها را نمی‌دانیم یا شاید هم کلاسش را نداریم! ظاهرا همین که ما حقوق بخورو نمیر سر برج مان را بگیریم و چرخ زندگی مان را بچرخانیم، کافی است و این که دیگران چه می‌کنند و چگونه زندگی می‌کنند و چه طوری پول خرج می‌کنند، ربطی به ما ندارد. ولی بین خودمان باشد، توی این مملکت، ما به چی فکر می‌کنیم و دیگران به چی؟ به این چند نمونه توجه بفرمایید: 
آنان: نگهداری از یک حیوان خانگی بسته به جثه و بزرگی بین ۲ هزار تا ۲۰ هزار تومان در ماه مخارج دارد. علاوه براین یک حیوان در طول زندگی خود نیازمند مراقبت‌های مختلف دامپزشکی است که هزینه‌های زیادی را به رقم ذکر شده اضافه خواهد کرد. 
ما: کسی که خرج نگهداری حیوانش این باشد، خودش چه جوری زندگی می‌کند؟ پس اگر اصلا خودمان را با آنان مقایسه نکنیم، سنگین‌تر است! 
آنان: اگر مایل نیستید که حیوان تان باردار شود، باید هزینه سنگین بین ۲۰ تا ۵۰ هزار تومان را برای عمل جراحی پرداخت کنید. 
ما: اگر دکتر به ما بگوید که مثلا خرج ترمیم تنها دو عدد از دندان‌های پوسیده مان، ۵۰ هزار تومان است، همان جا سکته می‌کنیم! 
آنان: اگر وقت کافی برای تربیت حیوان ندارید، بهتر است با حیواناتی شروع کنید که نیازی به تربیت ندارند و ذاتا رام شدنی هستند. 
ما: ما برای گذران زندگی، آن قدر کار روی سرمان ریخته که فرصت تربیت بچه هایمان را نداریم چه برسد به تربیت حیوان! کاش به ما هم می‌گفتند که تربیت بچه هایمان را از کجا شروع کنیم؟! 
آنان: ممکن است شما جزو آن دسته از مردمی باشید که تصور می‌کنند نگهداری از حیوانات نر، آسان‌تر از ماده بوده و حیوانات نر خصوصیات ممتاز بیشتری نسبت به حیوانات ماده دارند. اما این نظر نمی‌تواند کاملا صحیح باشد. 
ما: ما فرق بین دختر و پسرمان و همچنین کارکردهای مربوط به دختر و پسر بودنشان را می‌دانیم! اما عجبا! چه چیزهایی که نمی‌دانیم. 
آنان: جهت اطمینان از سلامتی یک حیوان به این موارد توجه کنید: چشمان براق و هشیار، پوست سالم، مدفوع طبیعی، نداشتن تب یا آبریزش بینی، وضعیت بدنی مناسب، سرزندگی و شادابی. 
ما: ما که هیچ از موارد فوق را نداریم، پس انسان سالمی نیستیم! 
نتیجه گیری انسانی: ظاهرا انسان‌ها بیشتر از حیوانات نیاز به حمایت دارند! 
نتیجه گیری آموزشی: داشتن تخصص در زمینه نگهداری حیوانات با صرفه‌تر از معلمی است! 
تذکره الصندوقیه! 
آن دارای اسرار پیدا و نهان، آن سرسلسله حل مشکلات معلمان، آن مستقر در ظفرستان، آن یگانه در تجارت و اقتصاد جهان، آن دور از دسترس بیگانگان، آن مشکل گشای بیچارگان، آن دارای شرکت‌های فراوان، اعطا کننده سود به سپرده گذاران و آن دارنده ترازنامه سالانه و صورت سود و زیان؛ صندوق ذخیره فرهنگیان! 
گویند از زمانی که صندوق پا به عرصه نهاد، امید به زندگی معلمان افزایش یافت تا به حدی که صندوق، خدماتی به اعضا داد بی نظیر و بی سابقه! معلمان از حیرت انگشت تعجب گزیدند و چشم هایشان قلمبه شد. نه زبان را یارای تشکر بود و نه توانی برای قدردانی! 
وام‌های ۲۰۰ و ۴۰۰ هزار تومانی اعطا فرمود به وفور و سهولتی! با خودروسازان قرارداد امضا نمود با چه شرایطی و به معلمان اتومبیل بداد با چه شرایطی! خانه بساخت، اسباب تفرج و تفریح برای معلمان مهیا ساخت، سرمایه دانش معلمان ذخیره کرد، و چندین و چند خدمات دیگر که اگر گفته آید دوات قلم تمام شود! 
رئیس الرؤسا، به لحاظ اطمینان، کلید صندوق به اخوی بداد و محکم بدو سپرد که کسی را از اسرار صندوق نیاگاهاند او کلید صندوق با جان و دل مراقبت نمودی و آن را به کس ندادی! 
صندوق را تیمی از اقتصاد دانان طراز اول اداره نمودندی و آن را چنان سروسامان بخشیدند که سازمان تجارت جهانی، گروهی را مأمور کرد تا از تجارب اقتصاددانان صندوق استفاده کند. 
نام صندوق که بیامدی، قند در دل معلمان آب بگشتی و شوق و ذوق آنان برای معلمی زیادت گرفتی. بسیار از معلمان قصد خروج از وزارت فرهنگ داشتندی، اما برای آن که سایه صندوق بالای سرشان باشد، ادامه کار بدادندی! 
بدخواهان و حسودان و ناواردان، چیزهایی پشت سر آن بگفتند، اما جواب دندان شکن از طرف صندوق صادر و همگان را خاموش بساختی! 
خوش نامی و خوش حسابی صندوق زبانزد عام و خاص بوده و ذکر و خیرش دهان به دهان می‌گشت. معلمان به قدری بدان اعتماد داشتندی که کس دنبال اسرار آن نرفت و جست وجو ننمود. گروهی از بزرگان را این نگرانی بود که اسرار صندوق برای همیشه نهان بماند. 
القصه! کلید دار و حافظان صندوق، چنان آن را دو دستی چسبیده بودند که کسی را یارای نزدیک شدن بدان نبود و این از نهایت امانت داری آنان بودی! 
گویند خواجه حافظ اجازتی بیافت برای مشاهده صندوق. خواجه دور صندوق بگشت و بگشت و نقصانی در آن نیافت، پس برای خوشی دل معلمان سرود: 
گوهر مخزن اسرار همان است که بود
حقه مهر بدان سرو نشان است که بود
دور نباشد که روزی بیاید، معلمان اندوخته‌ها از صندوق بگیرند و با ماشین و خانه و امکاناتی که صندوق بدانان داده، چند روز آخر عمر را با خیر و خوشی سر کنند. منجمان پیش بینی کرده‌اند در آینده‌ای نزدیک و از برکات صندوق، تعدادی از معلمان جزو صد فرد ثروتمند ایران قرار بگیرند! 

ریسک ایران
مؤسسه تجارت بین المللی

۱- مقدمه

به رغم تلاش‌های وسیع دولت برای کاهش موانع فعالیت اقتصادی در سالهای اخیر، رتبه ریسک ایران به ویژه طبق مطالعات، محاسبات و برآوردهای مؤسسه تجارت بین المللی (bmi) بهبود مؤثری را نشان نمی‌دهد و بعضا در ارزیابی‌های خود به بدتر شدن رتبه ریسک ایران پرداخته‌اند. جدیدترین گزارش سالانه مؤسسه bmi که به صورت ویژه برای ایران تدوین شده است، بیانگر بدتر شدن ریسک ایران حداقل در شاخص رتبه ریسک سیاسی کوتاه مدت است. همچنین رتبه ریسک اقتصادی کوتاه مدت، تغییر قابل توجهی نکرده است. 
باید توجه داشت که هر یک از مؤسسات معتبر و مهمی که وظیفه رتبه بندی ریسک کشوری را به عهده دارند، از دیدگاه‌های خاص خود به ارزیابی می‌پردازند و نیز هر یک، مشتریان مخصوص به خود را دارند. اکثر شرکت‌های بزرگ به ویژه شرکت‌های تجاری و بازرگانی، نفتی، بیمه و ضمانتی و بانک‌ها از رتبه‌های محاسبه شده توسط مؤسسات طرف قرارداد خود، برای بررسی مخاطرات تبادل اقتصادی با کشور هدف استفاده می‌کنند. مهم‌ترین شاخص اقتصادی که حساس به نرخ‌های ریسک کشوری است، سرمایه گذاری خارجی است که به ریسک کشوری به صورت مستقیم واکنش نشان می‌دهد. 
برخی از این مؤسسات رتبه بندی و به عنوان نمونه مؤسسه اعتباری «فیچ»، بیشتر به ساختارهای داخلی اقتصادی و بررسی موانع داخلی فعالیت اقتصادی می‌پردازد. برخی دیگر نیز به احتمالات بازگشت اصل و سود سرمایه خارجی توجه بیشتری نشان می‌دهند و اغلب این مؤسسات، مسائل سیاسی داخلی و خارجی را نیز به صورت مستقیم و با ضرایب بالا در رتبه بندی خود وارد می‌کنند. 
در سالهای اخیر سیاست گذاران و تصمیم سازان اقتصادی کشور، برنامه جامعی را برای اصلاحات اقتصادی در دستور کار خود قرار داده‌اند. این اصلاحات اگرچه به علت رقابت‌های جناحی کند پیش می‌رود، ولی به هر شکل موفق شده‌اند چشم انداز مناسب‌تری را نسبت به قبل ارائه دهند. شدت اثر اختلافات سیاسی بر مسائل اقتصادی چنان قوی است که مؤسسات اعتباری محاسبه کننده ریسک کشوری، ایران را از نظر اقتصادی در رتبه‌های مناسب قرار می‌دهند ولی در رتبه بندی نهایی و ترکیبی با اعمال تأثیر متغیرهای سیاسی، رتبه نهایی کاهش چشمگیری می‌یابد. 
جدول شماره ۱- ریسک کشوری ایران- bmi - ۲۰۰۱
مهمترین اصلاحات اقتصادی را می‌توان در یکسان سازی نرخ ارز، تدوین و تصویب قوانین مناسب اقتصادی مانند قانون تجمیع عوارض، اصلاح قانون مالیات‌ها و قانون سرمایه گذاری خارجی بر شمرد. این اصلاحات اگرچه به برخی از اهداف موضعی خود دست یافته‌اند ولی تنها در صورتی توفیق مؤثری خواهند داشت که با اصلاحات دیگر از قبیل رفع موانع غیرتعرفه‌ای، کاهش موانع تعرفه‌ای، اصلاح قانون کار، اصلاحات بودجه‌ای و تسریع خصوصی سازی همراه شوند. 
اصلا سنجش مخاطرات اقتصادی حداقل برای کشورهای در حال توسعه- که نیازمند ورود سرمایه هستند- توسط مؤسسات خارجی و به صورت نگاه از بیرون انجام می‌شود و هیچ مؤسسه یا مرکز آکادمیک داخلی در ایران به محاسبه یا ارزیابی و نقادی رتبه بندی‌ها نمی‌پردازد. در سالهای قبل مؤسسه معتبر مودیز به دلیل فشار آمریکا، ایران را از فهرست کشورهای مورد مطالعه خارج کرد ولی برخی مؤسسات در سال ۲۰۰۲ بهبودهای نسبی و اندکی را گزارش کردند. برای بسیاری از کشورها به ویژه آنهایی که با بازار وسیع پولی و مالی و سرمایه‌ای ارتباط وسیع دارند تغییر هر درجه رتبه ریسک، عوارض هزینه‌ای یا درآمدی قابل توجهی دارد ولی برای کشور ما اثرات این تغییرات به جز در مورد سرمایه گذاری خارجی و نرخ‌های ضمانت‌ها اثرات کمتری دارد. از آنجا که روند جهانی شدن و تلاش ایران برای آزادسازی اقتصادی در حال انجام است، توجه به این گونه رتبه بندی اهمیت می‌یابد. 
مؤسسه تجارت بین المللی (bmi) در دو بعد اساسی، ریسک کشوری را طبقه بندی می‌کند. یکی از این ابعاد، ریسک سیاسی و بعد دیگر ریسک اقتصادی است. برآیند این دو نوع ریسک، یک ریسک ترکیبی است که دو محور مختصات را دربردارد و هر نقطه داخل این فضا مکان هندسی برآیند هر دو نوع ریسک است. تقسیم بندی سایر مؤسسات متفاوت است و بسته به نوع محاسبه، مشتریان و اهداف خود، تقسیمات آنها تغییر می‌نماید. 
نتایج و یافته‌های مؤسسه bmi حداقل برای بخشی از جهان اقتصاد مورد استناد قرار می‌گیرد. بیش از دهها شرکت بزرگ بین المللی طرف قرارداد bmi هستند و رتبه بندی آن را در محاسبات اقتصادی خود به کار می‌برند. از مهمترین این شرکت‌ها می‌توان به شرکت اکزان موبیل آمریکا، شرکت نستله هلند، صنایع هوایی عربستان، شرکت آلستوم ایتالیا، اشاره کرد. ارزیابی نتایج اعلام شده توسط bmi از جهاتی قابل اهمیت است. تحلیل و آنالیز علل تغییر این رتبه بندی‌ها و مقایسه با سایر کشورها و استفاده‌های علمی و آکادمیک می‌تواند به ارزیابی‌های داخلی از اقتصاد ملی، یاری رساند؛ به ویژه از جهت توجه به نگاه‌های خارجی به اقتصاد ایران و اثر متغیرها و تعامل و چالش‌های سیاسی بر اقتصاد، حامل درس هایی باشد. 
برای ارزیابی جدیدترین گزارش bmi، ابتدا گزارش‌های سالانه، ۳ سال قبل را بررسی و سپس مقایسه تطبیقی این سه سال و تغییرات آن تبیین خواهد شد. 
۲- گزارش ۲۰۰۱
در سال ۲۰۰۱ میلادی، با حملات تروریستی به مرکز تجارت جهانی نیویورک و به دلیل پیگیری نظامی دولت آمریکا که عمدتا در منطقه خاورمیانه بود، ریسک سرمایه گذاری در این منطقه افزایش یافت. هم از نظر مقایسات تطبیقی و هم طبقه بندی منطقه‌ای ریسک ایران عمدتا با کشورهای خاورمیانه مورد بررسی و محاسبه قرار می‌گیرد. دولت آمریکا پس از حوادث یازدهم سپتامبر، ایران را در شمار کشورهای حامی تروریسم قرار داد و به عنوان یکی از سه کشور محور شرارت اعلام نمود؛ این اقدام ریسک کوتاه مدت سیاسی ایران را بدتر کرد. اگرچه به طور کلی، منطقه خاورمیانه جذابیت‌ها و کشش‌های پایینی برای جلب سرمایه‌های خارجی دارد ولی اتهامات تروریستی به این منطقه، اوضاع را بدتر کرد. البته نرخ‌های ریسک اقتصادی در سال ۲۰۰۱ نیز هم به لحاظ ارتباط با متغیرهای سیاسی و هم اوضاع سیاست‌های اقتصاد داخلی کشورها متغیر بود. 
جدول شماره (۲) - ریسک ایران در سال ۲۰۰۲
ارتباط نرخ‌های کلی ریسک و به خصوص ارتباط ریسک میان کشورها با روابط سیاسی و اقتصادی این کشورها با آمریکا برای بسیاری از مؤسسات رتبه گذاری امری قابل توجه است. گذشته از همبستگی اقتصادی کشورها با آمریکا و نزدیکی سیاسی- اقتصادی این کشورها به اقتصاد آمریکا به عنوان بزرگترین اقتصاد جهان و نفوذ آمریکا در این گونه مؤسسات در نتایج رتبه بندی‌ها بی تأثیر نیست. 
در جدول شماره ۱، ریسک کشوری ایران در ابعاد کوتاه و بلندمدت و با اجرای ریسک سیاسی و اقتصادی ملاحظه می‌شود. 
در جدول فوق نمرات، بیشتر به مفهوم رتبه و نمره بهتر و مخاطرات اقتصادی کمتر است و ارقام کمتر به مفهوم جایگاه و نمره بدتر و مخاطرات اقتصادی بیشتر است. چنانچه در جدول فوق ملاحظه می‌شود نمره نهایی ایران در سال ۲۰۰۱ با ۵/۱ درجه کاهش، بدتر شده است و در این سال نمره ایران ۲/۵ درجه از کشورهای منطقه و ۷ درجه از متوسط کشورهای نوظهور بدتر است. همچنین در سال ۲۰۰۱، ایران از بین ۴۳ کشور رتبه ۳۰ را کسب کرده است. 
نکته قابل توجه این است که از نظر نمره ریسک کوتاه مدت اقتصادی، ایران تقریبا همطراز متوسط کشورهای نوظهور است ولی از نظر رتبه ریسک کوتاه مدت سیاسی، به شدت با متوسط کشورهای نوظهور اختلاف دارد و بیش از ۲/۱۵ درجه از متوسط این کشورها عقب‌تر است. 
در سال ۲۰۰۱ همچنین محیط تجاری ایران از میان ۴۳ کشور در جایگاه ۳۰ قرار دارد و نسبت به کشورهای نوظهور ۴/۹ نمره بدتر و با کشورهای منطقه برابر است. 

تحلیل ریسک کوتاه مدت سیاسی توسط bmi به طور خلاصه شامل موارد زیر است: 
- رئیس جمهور خاتمی برای اجرای اصلاحات بخصوص در حوزه اقتصاد با دشواری‌های جدی روبه روست. 
- ایجاد موازنه بین جناح‌های سیاسی به ویژه گروه‌های افراطی جناح‌ها، محدودیت هایی را برای رئیس جمهور ایجاد کرده است. 
- رئیس جمهور ایران تأکید کرده است تمرکز اصلی اصلاحات در بخش‌های اقتصادی خواهد بود اما این مسأله با شرایط داخلی و خارجی و توانمندی‌ها، سازگاری کمی دارد. 
- درگیری‌های دیپلماتیک با ایالات متحده به ویژه در مقوله تروریسم شدت یافته است. 
تحلیل ریسک کوتاه مدت اقتصادی نیز به طور خلاصه شامل موارد زیر است: 
- تحقق اهداف اقتصادی به طور اساسی به تغییرات قیمت‌های جهانی وابسته است و قیمت‌های بین المللی نفت نیز به نوبه خود به فعایت‌های سیاسی و نظامی غیرقابل پیش بینی وابسته است. 
- سرمایه گذاری‌های داخلی به هنگام کاهش قیمت نفت از اولویت خارج شده و دچار اختلال می‌شوند. 
- نرخ‌های بالای بیکاری همچنان مشکل اساسی به شمار می‌رود. یک میلیون بیکار جوان در سال ۲۰۰۱ به جمع بیکاران قبلی می‌پیوندند و ایجاد اشتغال کمتر از نیمی از جمعیت جوان وارد شده به بازار کار را پوشش می‌دهد. 
- اصلاحات در نظام مالیاتی ادامه خواهد داشت به ویژه مالیات بر ارزش افزوده، در دست مطالعه است. 
- رشد شتابنده نقدینگی، فشارهای تورمی را تشدید می‌کنند، اما برای سال ۲۰۰۲، در سال ۲۰۰۱ پیش بینی‌های بهتری وجود دارد. 
- ارزیابی‌ها از نتایج برنامه پیشنهادی یکسان سازی نرخ (پیشنهاد شده در سال ۲۰۰۱ برای ۲۰۰۲) در سال بعد مشخص می‌شود. 
- دولتمردان ایرانی تصور می‌کنند قانون جدید سرمایه گذاری خارجی، جذابیت هایی را برای سرمایه گذاری خارجی به وجود آورد. 
- در کنار ایجاد جذابیت برای سرمایه گذاران خارجی در بخش‌های نفت، تلاش هایی برای باز کردن درها در بخش‌های مالی و خودرو در حال انجام است. 
- ایران قراردادهای بیع متقابل را ادامه خواهد داد. 
- شرکت‌های آمریکایی تلاش می‌کنند تا نظر دولتمردان خود را در اعمال تحریم‌ها تعدیل کنند، روابط اقتصادی ایران و آمریکا پس از حملات یازدهم سپتامبر چشم انداز بدتری یافته است. 
۳- گزارش ۲۰۰۲
اکنون به تحلیل ریسک محاسبه شده bmi برای ایران در سال ۲۰۰۲ می‌پردازیم. 
جدول شماره ۲ در رتبه بندی، ۵۱ کشور را مد نظر دارد، در حالی که جدول قبلی ۴۳ کشور رتبه بندی شده بودند. تفاوت فقط در ستون رتبه بین ۵۱ کشور وجود دارد و سایر ستونها قابل مقایسه است. 
در سال ۲۰۰۲، ریسک ترکیبی کشور ایران نسبت به سال قبل بدتر شده و ۸/۱ درجه کاهش یافته است. این ریسک همچنین در ستون کشورهای منطقه ۷/۵ درجه و از متوسط کشورهای نوظهور ۳/۸ درجه کمتر است و از این نظر از بین ۵۱ کشور دارای رتبه ۴۵ است. 
- ریسک کوتاه مدت سیاسی تغییری نداشته است. ریسک بلندمدت نیز بدون تغییر مانده است و رتبه ۴۹ از ۵۱ کشور بوده است. 
- ریسک بلند مدت اقتصادی ۳/۱ درجه کاهش یافته است و ریسک کوتاه مدت اقتصادی ۶/۳ درجه بدتر شده است. 
- از نظر ریسک بلند مدت اقتصادی، از میان ۵۱ کشور، ایران در رده ۳۸ و ریسک کوتاه مدت در رده ۳۰ کشور بوده است. 
نمره محیط تجاری ایران نیز بدون تغییر مانده است و از میان ۵۱ کشور در رده ۳۸ جای گرفته است. ملاحظه می‌شود ریسک‌ها و رتبه‌های ایران در اجزای سیاسی بسیار بدتر از اجزای اقتصادی است و این نه تنها به تنزل جایگاه ایران در کشورهای مورد مقایسه انجامیده است بلکه ریسک ترکیبی نهایی را نیز بدتر کرده است. 
جدول شماره ۳ - نتایج گزارش ۲۰۰۳ مؤسسه bmi
نکات قابل ملاحظه در گزارش ۲۰۰۲ مؤسسه bmi در ریسک سیاسی به شرح زیر است: 
- شواهد نشان می‌دهد ایران گام‌های مؤثری برای بهبود روابط با غرب (اروپا) برمی دارد. 
- پیروزی مجدد رئیس جمهور خاتمی، پشتوانه‌های سیاسی خوبی برای اصلاحات فراهم آورده است. 
- ناآرامی‌های خیابانی و فشارهای اجتماعی، علامت‌های نامساعدی برای پایداری ساختارهای اجتماعی نشان می‌دهد. 
- چشم انداز مثبت قابل توجهی برای بهبود روابط با آمریکا و رفع تحریم‌ها دیده نمی‌شود. 
- دولتمردان ایرانی سعی می‌کنند که دولت جدید افغانستان را به رفتار مساعد با شیعیان ترغیب کنند زیرا حضور بیش از ۳/۲ میلیون افغانی شیعه در ایران و جریان بازگشت آنها، حرکت مهمی به شمار می‌رود. 
در تحلیل ریسک کوتاه مدت اقتصادی در گزارش ۲۰۰۲ مؤسسه bmi موارد زیر به چشم می‌خورد: 
- اگر تنزل قیمت‌های جهانی نفت اجازه دهند، متغیرهای اقتصادی حرکت مناسبی خواهند داشت. 
- در دومین دوره ریاست جمهوری خاتمی، تلاش او برای بهبود اوضاع اقتصادی و انجام اصلاحات در این حوزه همراه است. 
- اگر تنزل قیمت‌های نفت ادامه یابد، رشد اقتصادی کاهش خواهد یافت اما به هرحال چشم انداز کلی اقتصاد مثبت است. 
- به نظر می‌رسد با توجه به یکسان سازی نرخ ارز، تورم کاهش چندانی نیابد اما انتظار می‌رود روند افزایش قیمت‌ها در پایان سال میلادی کمی کندتر شود. 
- جریان ایجاد محیط اقتصادی و تجاری مناسب به کندی پیش می‌رود. 
- ایجاد مدیریت صندوق ذخیره ارزی، به تثبیت اوضاع اقتصادی کمک می‌کند. 
- جریان سرمایه گذاری خارجی به نظر می‌رسد هنوز کم باقی بماند ولی نقش و سیاست‌های دولت در آینده شفاف‌تر خواهد شد. 
- بازپرداخت اصل و فرع بدهی‌های ایجاد شده در دهه ۹۰ میلادی، ادامه خواهد یافت و بخشی از پرداخت‌های دولتی را به خود اختصاص خواهد داد. 
- بخش نفت همچنان موتور محرک اصلی اقتصاد است و به نظر نمی‌رسد محدودیت نفت به این زودی‌ها از بین برود اما بحث گاز در حال یافتن جایگاه‌های بهتری است، توسعه صنعت گاز ادامه دارد و شرکت‌های خارجی به این بخش توجه دارند. 
- تقاضای جهانی نفت و پاسخ اوپک به این تقاضا یک چالش اساسی است و روسیه تلاش می‌کند رقیب دومی برای اوپک شود. 
- پس از تلاش‌های فراوان، صادرات گاز از طریق لوله به ترکیه در حال آغاز است ولی به نظر می‌رسد ترکیه در پرداخت‌های آن مشکلاتی ایجاد کند. 
- تصور می‌شود که بانک مرکزی ایران نقش مستقل خود را در آینده بیشتر کند. 
- نرخ‌های ارز یکسان می‌شوند (مارس سال ۲۰۰۲)، این نرخ، تک نرخی و با تصمیم بانک مرکزی خواهد بود و احتمالا در سال آینده تغییر نکند. 
۴- گزارش ۲۰۰۳
چنانچه از ملاحظه جدول شماره ۳ مشخص می‌شود نمره ریسک ترکیبی (نهایی) ایران با اندکی بهبود (۵/۰ نمره افزایش) نسبت به سال قبل همراه بوده است. در ریسک بلند مدت سیاسی نمره ایران ۷/۸ نمره بدتر شده است و در ریسک کوتاه مدت سیاسی نیز یک درجه تنزل را مشاهده می‌کنیم. نکته قابل توجه این که در نمره ریسک ترکیبی، ایران همچنان از کشورهای منطقه و نوظهور عقب‌تر است. فاصله ایران تا کشورهای منطقه ۷/۴ درجه و از کشورهای نوظهور ۱/۸ نمره کمتر است و از این جهت در بین ۸۵ کشور در سال ۲۰۰۳ مورد بررسی واقع شده‌اند رتبه ۶۷ به ایران اختصاص یافته است. 
در ریسک بلندمدت اقتصادی، نمره ایران ۶/۱ درجه بهبود نشان می‌دهد. فاصله ایران در این شاخص در مقایسه با سایر کشورهای منطقه ۵/۶ درجه کمتر است و از کشورهای نوظهور نیز ۴/۷ درجه پایین‌تر است. در بین ۸۵ کشور، ایران در جایگاه ۶۸ قرار دارد. 
از نظر ریسک کوتاه مدت اقتصادی وضع ایران ۱/۲ نمره بهبود داشته است و به متوسط کشورهای منطقه و نوظهور نزدیک شده است. از نظر نمره محیط تجاری اوضاع ایران ۶/۱ نمره کاهش داشته و بدتر شده است و از این نظر با متوسط کشورهای منطقه ۳/۱۰ درجه و با متوسط کشورهای نوظهور ۴/۱ درجه اختلاف داشته و از آنها پایین‌تر است و در بین ۸۵ کشور در رده هفتادم قرار دارد. 
نتایج تحلیلی ریسک سیاسی گزارش سال ۲۰۰۳ مؤسسه bmi در مورد ایران به طور خلاصه شامل مطالب زیر است: 
- دولت خاتمی همچنان در چالش کانون‌های قدرت جناح‌ها گرفتار است. این چالش‌ها هم روند اصلاحات سیاسی و هم روند اصلاحات اقتصادی را کندتر کرده است. 
- تا انتخاب مجلس هفتم در سال ۲۰۰۴، انتظار می‌رود چالش‌ها فزونی یابد و توازن قدرت و ثبات سیاست داخلی بستگی به نتایج این انتخابات دارد. 
- داده‌های سیاسی و تحلیل‌های متخصصین bmi حاکی از آن است که تعارض تصمیم گیران سیاسی و رقبای سیاسی آنان در ایران، تهدیدی جدی برای سیاست‌های اقتصادی دولت به خصوص نتیجه بخشی تلاش‌ها برای اصلاح محیط و فضای اقتصادی است. 
- از منظر سیاست خارجی، تحولات سیاسی وسیعی در خاورمیانه در حال وقوع است. این تحولات از سال ۲۰۰۱ با فشار سیاسی- نظامی آمریکا آغاز شده و ادامه دارد. 
عمده‌ترین نتایج تحلیل ریسک اقتصادی گزارش ۲۰۰۳ مؤسسه bmi در مورد کشور ایران نیز شامل تحلیل اوضاع اقتصادی در زیر بخش‌های سیاست‌های پولی، سیاست‌های نرخ ارز، سیاست‌های مالی، فعالیت‌های اقتصادی، تراز تجاری، سرمایه گذاری خارجی و بدهی‌های خارجی است. 
۵- ارزیابی مقایسه‌ای ۳ ساله
چنانچه از جدول شماره ۴ ملاحظه می‌شود، از سال ۲۰۰۱ تا ۲۰۰۳ روند درجه ریسک ترکیبی ایران متغیر بوده است. این درجه از ۲/۵۳ در سال ۲۰۰۱ به ۴/۵۱ در سال ۲۰۰۲ تنزل یافته است ولی در سال ۲۰۰۳ با اندکی بهبود به ۹/۵۱ (۵/۰ درجه بهبود) بالغ شده است ولی تا رقم سال ۲۰۰۱ هنوز فاصله دارد. 
از نظر نمره ریسک بلندمدت سیاسی، اوضاع بدتر شده است و پس از یک ثبات دوساله در دوره (۲۰۰۳-۲۰۰۱) با ۷/۸ درجه تنزل به ۳/۴۳ در سال ۲۰۰۳ کاهش یافته است. 
- نمره ریسک کوتاه مدت سیاسی نیز با یک درجه تنزل به ۴۹ رسیده است. درحالی که این نمره برای دو سال قبل در حد ۵۰ نمره ثابت مانده بود. 
جدول شماره ۴ - ریسک کشوری ایران- نتایج سه ساله، bmi
- ریسک بلند مدت اقتصادی بهبود نشان می‌دهد. نمره این ریسک از ۴۵ در سال ۲۰۰۱ به ۹/۴۳ در سال ۲۰۰۲ کاهش یافته بود که در سال ۲۰۰۳ با ۱/۱ نمره بهبود به ۵/۴۵ رسید. 
- ریسک کوتاه مدت اقتصادی هم با ۲/۱ درجه بهبود از ۹/۵۲ در سال ۲۰۰۲ به ۵۵ نمره در سال ۲۰۰۳ رسید ولی هنوز به سطح نمره سال ۲۰۰۱ نرسیده است. 
نمره ترکیبی محیط تجاری که در دو سال قبل ثابت مانده بود در سال جدید (۲۰۰۳) با ۶/۱ درجه تنزل بدتر شده و به ۹/۴۳ درجه رسید. 
ملاحظه می‌شود که در سال ۲۰۰۳ هر دو رتبه ریسک اقتصادی بهبود نشان می‌دهد ولی بهبود نرخ ریسک ترکیبی بسیار کمتر از اینهاست. نتیجه گیری می‌شود که ضریب نفوذ ریسک سیاسی در ریسک ترکیبی بالاست و کاهش قابل ملاحظه ریسک سیاسی اثر بهبود شرایط اقتصادی را از بین برده است. 
مهمترین دلایل افت ریسک سیاسی به شرح زیر است: 
- اثرات چالش‌های گروهی و جناحی. 
- احتمال عدم موفقیت برنامه‌های دولت به لحاظ تنش‌های سیاست داخلی. 
- تعارض خارجی با آمریکا و تشدید درگیری‌های لفظی در کشور پس از ۱۱ سپتامبر و اعلام ایران در محور شرارت. 
مهمترین دلایل بهبود (هرچند اندک) ریسک اقتصادی: 
- یکسان سازی نرخ ارز
- اقدامات اصلاحی در حوزه اقتصاد به ویژه در امور مالیاتی
- اثرات مثبت صندوق ذخیره ارزی در تثبیت اوضاع اقتصادی
با عنایت به آن چه گفته شد، ارزیابی گزارش‌های اقتصادی مؤسسات معتبر بین المللی به عنوان «نگاه از بیرون» به مسایل اقتصاد ایران حاوی نکات آموزنده‌ای است. این گزارش‌ها هم کاربردهایی در عرصه عملی بازیگران اقتصاد بین المللی دارد و هم به نوعی تلاش هایی برای جهت دهی و تأثیرگذاری بر روندهای هدف گذاری شده اقتصاد ایران است. در مورد دوم باید با نگاه هوشمندانه مسایل تحلیل شده را مورد بازبینی و ارزیابی مجدد قرار داد. ولی به هرحال به نظر می‌رسد که نگاه از بیرون به اقتصاد ایران در کنار تحلیل‌های داخلی می‌تواند مفید واقع شود. 
به نقل از مؤسسه تدبیر اقتصاد

نگاه امروز
نادیده نگیریم

محمدصادق جنان صفت
در زمستان ۱۳۷۷، وزیر صنعت و بازرگانی ایتالیا به تهران آمده بود تا پس از سال‌ها رکود، کمیسیون مشترک ایران و ایتالیا را فعال کند. نگارنده در مصاحبه مطبوعاتی مشترک وی با اسحاق جهانگیری وزیر وقت معادن و فلزات از او پرسیدم؛ شما اروپایی‌ها به ویژه شما ایتالیایی‌ها پس از پیروزی انقلاب از بازار ایران سود سرشاری برده‌اید و درحالی که در کشورهای بسیار پرریسک سرمایه گذاری خارجی مستقیم دارید، چرا این کار را در ایران انجام نمی‌دهید؟ از او پرسیدم؛ آیا حاضرید، اعلام کنید پس از برگشت به ایتالیا، نرخ ریسک سرمایه گذاری در ایران را کاهش می‌دهید؟ وزیر صنعت و بازرگانی ایتالیا در همان جا و در حضور وزیر ایرانی و ده‌ها خبرنگار خارجی وعده کرد با کمک سایر شرکای اروپایی خود نسبت به کاهش ضریب ریسک سرمایه گذاری در ایران اقدام کند. 
تلاش مسئولان سیاسی و اقتصادی کشورمان در سال‌های ۱۳۷۸ تا امروز نتیجه بخش بوده است و ضریب ریسک سرمایه گذاری در ایران توسط اتحادیه اروپا کاهش و ایران از منطقه کشورهای پرخطر در سرمایه گذاری تا اندازه زیادی دور شده است. 
با این همه، مؤسسه‌های معتبری که کارشان اندازه گیری ریسک سرمایه گذاری در کشورهای مختلف جهان است، هنوز درباره ایران به این نتیجه نرسیده‌اند که فضای سیاسی و اقتصادی کشور به اندازه کافی امن شده باشد. چرا اینگونه است؟ واقعیت این است که ایران از نظر جغرافیایی در منطقه خاورمیانه قرار گرفته است که از نظر سرمایه گذاران بین المللی یک منطقه نه چندان امن تلقی می‌شود. آمار ارائه شده از سوی کنفرانس توسعه و تجارت (آنکتاد) که چند هفته پیش اعلام شد، نشان می‌دهد کشورهای واقع در منطقه خاورمیانه کمترین سهم را از سرمایه گذاری مستقیم خارجی داشته‌اند. ایران نیز از این قاعده مستثنی نیست. 
از طرف دیگر، از سال ۲۰۰۱ تا امروز، در دو کشور همسایه ایران دو جنگ اتفاق افتاده است که این نیز به نوبه خود شرایط کشور را تحت تأثیر قرار داده است. حضور ارتش آمریکا ۲۵ ساله ایران در دو کشور همسایه نیز بر حساسیت‌ها افزوده است. کینه‌ای که رهبران آمریکا از ایران دارند و سرسختی و لجبازی آنها در عرصه‌های مختلف نسبت به کشورمان شرایط را برای کاهش ریسک سیاسی در ایران نامساعد کرده است. 
از طرف دیگر، سیاست‌های اقتصادی ایران که هنوز انحصارات پیدا و پنهان در بخش‌های مختلف آن حاکمیت دارند و ناروشنی هایی که در برخی سیاست‌ها وجود دارد مانع کاهش ریسک سرمایه گذاری در ایران شده است. اقتصاد ایران هنوز در بازرگانی خارجی محدودیت هایی برای آزادسازی دارد، نرخ بهره دستوری تعیین می‌شود، به سازمان جهانی تجارت نپیوسته است و …
مجموعه عوامل یادشده هنوز شرایط را برای سرمایه گذاران خارجی مهیا نکرده است. آیا باید یکسره ناامید بود؟ واقعیت نشان می‌دهد اینگونه نیست. همانطور که در گزارش همین صفحه می‌خوانید، ریسک اقتصادی ایران در سال‌های اخیر بهبود یافته است و سایر مؤسسه‌های معتبری که در این باره پژوهش می‌کنند نیز به این مسئله اعتراف دارند. یکسان سازی نرخ ارز، اصلاح قانون مالیات‌های مستقیم، آزادسازی نسبی سرمایه گذاری خارجی، اصلاح قانون سرمایه گذاری خارجی، یکپارچه کردن عوارض گوناگون و … شرایط نسبتا مناسبی برای کاهش ریسک ایران فراهم کرده است. 
اما از طرف دیگر این واقعیت نیز وجود دارد که نوع مبارزه سیاسی در ایران و پیچیدگی‌ها و ابهام‌های آن موجب نگرانی سرمایه گذاران بین المللی شده و می‌شود. علاوه بر این، ابهام در مناسبات خارجی نیز شرایط را پیچیده‌تر کرده است. 
با این همه، کارشناسان اقتصادی و ناظران آگاه سیاسی معتقدند، اندازه گیری ریسک ایران توسط مؤسسه‌های بین المللی با کمی بی انصافی همراه است و درجه ریسک تعیین شده برای سرمایه گذاری در ایران نسبت به سایر کشورهای جهان می‌تواند عادلانه‌تر از این باشد. نکته آخر این که، اندازه گیری ریسک کشورها امروزه کاربرد زیادی دارد و نباید پیامدهای آن را نادیده گرفت. 

تأملی در برنامه چهارم (۲) 
برنامه ریزی در گذر انتخابات

دکتر محمد باقر نوبخت
اول اسفند ماه سال جاری انتخابات مجلس شورای اسلامی و در خرداد ماه سال ۱۳۸۴ انتخابات ریاست جمهوری برگزار خواهد شد. 
سازمان مدیریت و برنامه ریزی کشور که تنظیم بودجه سال ۸۴ را براساس قانون برنامه چهارم یک الزام قانونی می‌داند، برنامه زمان بندی فرایند تدوین، تصویب و مراحل عملیاتی برنامه چهارم توسعه را گونه‌ای طراحی کرده است که تصویب این قانون حداکثر تا آذرماه سال جاری و قبل از راهی شدن نمایندگان به حوزه‌های انتخابیه جهت آمادگی انتخابات مجلس هفتم صورت گیرد. از این رو در جدول زمان بندی پیشنهادی خود پانزدهم مهرماه سال جاری زمان تقدیم لایحه برنامه چهارم به مجلس شورای اسلامی اعلام شده است. به طوری که همزمان با رسیدگی مجلس نسبت به سیاست‌های کلی، اهداف راهبردی جداول کلان و احکام کلی اسناد ملی فرابخش‌ها، بخش‌ها و استانها در قوه مجریه نیز نسبت به تهیه و تنظیم این اسناد ملی اقدام شده و نهایتا براساس احکام کلی مجلس تا شهریور ماه سال ۸۳ همه اسناد توسعه ملی فرابخش‌ها، بخش‌ها و استانها به تصویب هیأت وزیران برسد تا سازمان مدیریت و برنامه ریزی موفق گردد در شهریورماه سال ۸۳ با عنایت به الزام قانون نسبت به تهیه و تنظیم بودجه سال ۸۴ اقدام نماید. 
قطعا چنین تلاشی از سوی سازمان مدیریت و برنامه ریزی در رعایت قوانین و مقررات و طراحی برنامه چهارم توسعه که یکی از اولویت‌های کشور بوده شایسته تقدیر و تقویت است. هر چند با گستردگی برنامه چهارم و محدود بودن ظرف زمانی با توجه به انتخابات مجلس شورای اسلامی در اسفندماه سال جاری و آغاز به کار مجلس هفتم در خرداد ماه سال آتی قسمتی از برنامه ریزی خارج از چنین محدوده زمانی عملا به دولت واگذار می‌گردد که صرف نظر از صراحت اصل هشتاد و پنجم قانون اساسی مبنی بر عدم اجازه قوه مقننه در واسپاری قانونگذاری به مرجع دیگر و تصریح در اصل یکصد و سی و هشتم قانون اساسی در عدم اختیار دولت برای تصویب اسناد ملی توسعه فرابخش‌ها، بخش‌ها و استان‌ها، عملا قانون برنامه چهارم از آغاز اجرا در فروردین ماه سال ۸۴ با چالش انتخابات ریاست جمهوری مواجه خواهد بود، زیرا کاملا قابل پیش بینی خواهد بود که از ماه‌ها قبل از انتخابات ریاست جمهوری که در خرداد ماه سال ۸۴ برگزار می‌گردد هر یک از نامزدهای پست ریاست جمهوری تلاش می‌کنند با نقد و تحلیل وضع موجود، برنامه‌های مطلوب خود را برای توسعه کشور و رفاهیت و رضایت مردم ارائه نمایند و چون آقای خاتمی در جمع کاندیداهای ریاست جمهوری آتی حضور نخواهند داشت بسیار خوشبینانه خواهد بود اگر تصور شود کاندیداهای دیگر دقیقا برنامه چهارم را به عنوان برنامه کاری خود معرفی نمایند. از این رو رئیس جمهور منتخب نیز که در خرداد ماه سال ۱۳۸۴ مشخص و در مرداد ماه همان سال رسما وارد نهاد ریاست جمهوری می‌گردد برای اجرایی شدن وعده‌های خود به مردم، تلاش خواهد کرد برنامه عملیاتی خود را تهیه و اعضای کابینه دولت جدید را متناسب با برنامه‌های اعلام شده شناسایی و به مجلس معرفی کند، همچنین هر یک از وزرای پیشنهادی نیز برنامه‌های حوزه خود را که لزوما برنامه‌های بخش دولت پیشین نخواهد بود برای کسب رأی اعتماد به مجلس هفتم ارائه می‌کند و عملا از اول مهرماه سال ۱۳۸۴ دولت جدید موظف می‌شود برای وعده‌های ریاست جمهوری به مردم و وزرا به نمایندگان مردم با برنامه مطلوب خود شروع به فعالیت نماید. 
در چنین شرایطی دولت جدید با دو گزینه مواجه خواهد بود، یا قانون برنامه چهارم را اصلاح کند و یا برنامه جدیدی را با توجه به دیدگاه‌های رئیس جمهور جدید و همکارانش به مجلس هفتم تقدیم کند که با توجه به تجربیات گذشته که از دولت‌های پیشین مشاهده شده است همچون بازپس گیری برنامه تقدیمی دولت مهندس میرحسین موسوی توسط دولت آقای هاشمی و یا تهیه برنامه سوم بر مبنای جلسات ساماندهی اقتصادی پس از پیروزی آقای خاتمی در انتخابات دوم خرداد ماه سال ۷۶، عملا برنامه متناسب و مطلوب دولت‌های جدید برنامه هایی بوده که خود تهیه کرده و مدافع آن بوده‌اند و طبعا مجلس هفتم نیز که در جریان تصویب برنامه چهارم نبوده از اینکه در فرایند رسیدگی و تصویب برنامه پیشنهادی دولت جدید می‌تواند در جهت پاسخگویی به مطالبات مردم نقش آفرین باشد از چنین وضعی استقبال خواهد نمود. 
از این رو در یک رویکرد واقع بینانه برای خروج از چنین چالشی و جلوگیری از دوباره کاری‌های پرهزینه، پیشنهاد می‌شود به جای تهیه و تصویب برنامه چهارم به شرحی که گذشت، دولت در سال جاری با تقدیم لایحه جدیدی اجازه تغییر برنامه پنج ساله سوم را به برنامه هفت ساله سوم (۸۵-۱۳۷۹) از مجلس شورای اسلامی درخواست کند. 
چنین اقدام سنجیده‌ای موجب خواهد شد: 
۱- برنامه سوم توسعه که هنوز احکام متعددی از آن بلااجرا مانده است عملا تحت الشعاع تصویب زود هنگام برنامه چهارم قرار نگیرد. 
۲- دولت آقای خاتمی فرصت بیشتری داشته باشد تا پایان دوره خود نسبت به اجرای کامل احکام برنامه سوم اقدام کند. 
۳- اصلاح ساختارهای پیش بینی شده در برنامه سوم که ملزومات و مفروضات برنامه چهارم بوده و تاکنون به طور جامع صورت نگرفته است قبل از اجرای برنامه چهارم تحقق یابد. 
۴- احکام جدیدی که با توجه به تجربیات سه ساله اجرای برنامه سوم برای افزایش اثر بخشی آن ضروری است دولت طی این لایحه از مجلس شورای اسلامی دریافت نماید. 
۵- از دوباره کاری‌ها و عدم ثباتی که در تغییر قانون برنامه چهارم در دولت و مجلس آینده روی خواهد داد جلوگیری شود. 
۶- رئیس جمهور منتخب و دولت آتی امکان خواهند داشت به جای اجرای برنامه‌ای که در دولت قبلی و بر اساس دیدگاه‌های تیم اقتصادی آن تهیه شده است برنامه هایی را که خود با ارائه آن به مردم و نمایندگان مردم برگزیده شده‌اند تهیه و اجرا کنند و بدون فرافکنی از آن دفاع نمایند. 
۷- مجلس شورای اسلامی نیز با توجه به فرصت فراهم شده قادر شود به جای محدود بودن در تصویب سیاست‌های کلان عملا از اختیارات قانونگذاری خود در تدوین و تصویب اسناد ملی توسعه فرابخش‌ها، بخش‌ها و استان‌ها که قطعا از اجزای مهم برنامه چهارم خواهد بود بهره مند گردد. 
۸- افق روشن‌تری با توجه به تحولات منطقه‌ای و بین المللی فراروی برنامه نویسان قرار گرفته و با منابع مطمئن‌تری هدف گذاری نمایند بنابراین دولت جدید و مجلس جدید که بر اساس آخرین مطالبات و انتظارات مردمی شکل گرفته‌اند می‌توانند در یک فعالیت مشترک برنامه مطلوب خود را جهت تأمین نیازهای داخلی و ضرورت‌های بین المللی تهیه و اجرا نمایند. 

دیدگاه
پوپولیسم و نظام قیمت‌ها
بخش آخر

چگونه می‌شود قیمت یک کالا را تغییر داد
براساس رویکردی که در شماره قبل برشمردیم قیمت کالا به طور واقعی تغییر نمی‌کند مگر این که نقطه تعادل عرضه و تقاضا برای آن کالا جابه جا شود. این کار از دو طریق امکان پذیر است: 
۱- تغییر در میزان تقاضا: وقتی مردم کمتر درخواست استفاده از یک کالا را بکنند قیمت کالا می‌تواند کاهش یابد. از عواملی که در تقاضای مردم اثر می‌گذارد می‌توان به درآمد مردم، قیمت کالاهای جایگزین و الگوی مصرف اشاره کرد. البته این روش چندان کارا نیست چرا که بسیاری از کالاها در یک بازار جهانی بزرگ عرضه می‌شود و کاهش قیمت منطقه‌ای تأثیر چندانی در تقاضای کل آن کالا ایفا نمی‌کند. مضاف بر این که کاهش قیمت، خود مجددا تقاضا را افزایش داده و موجب افزایش قیمت می‌شود. 
۲- تغییر در میزان عرضه: وقتی کالایی با مقدار بیشتری به بازار عرضه شود قیمت آن کاهش می‌یابد. به این ترتیب عواملی که می‌تواند در افزایش سطح عرضه مؤثر باشد مثل کاهش موانع ورود به بخش عرضه (رفع انحصارها)، استفاده از تکنولوژی‌های جدید، افزایش مقیاس و استفاده از مزایای اقتصاد مقیاس، کاهش مالیات تولید، کاهش قیمت عوامل تولید و کاهش هزینه‌های مبادله به کاهش قیمت کالا کمک خواهد کرد. 
کاهش انحصار و افزایش امکان ورود به بازارها باعث می‌شود تا تولید کنندگان جدید وارد بازار شده و از روش‌های مختلف سعی در کاهش قیمت کالای خود کنند. علاوه بر آن رفع انحصار خود به خود موجب افزایش میزان تولید و لذا کاستن از قیمت تا مرز نزدیک به سود نرمال برای تولیدکننده می‌شود. 
استفاده از تکنولوژی (مثلا استفاده از روش‌های مکانیزه در کشاورزی) باعث افزایش بهره وری تولید شده و لذا از مجموعه منابع کمیاب (مثل آب و زمین کشاورزی) محصول بیشتر به دست می‌آورد که خود باعث افزایش عرضه و کاهش قیمت می‌شود. 
کاهش هزینه‌های مبادله و ریسک تولید کننده نیز انگیزه بیشتری برای تولید بیشتر و قیمت پایین‌تر فراهم می‌کند. 
این کاهش قیمت البته حدی دارد. ساختار هزینه در هر صنعت اجازه نمی‌دهد که قیمت تولید از هزینه متغیر واحد کالا پایین‌تر رود و لذا کاهش قیمت در یک سطح تکنولوژی یکسان حد مشخصی دارد. 
ریشه یابی مسئله
به نظر می‌رسد بخشی از ماجرای فوق از دو برداشت متفاوت از مفهوم قیمت به وجود می‌آید: 
۱- نظریه اول قیمت را به مثابه یک امر اعتباری که می‌توان از طریق مداخله دولتی تنظیم کرد می‌نگرد. در این نظریه قیمت به معنای میزان پولی است که مردم باید برای خرید کالا یا خدمات بپردازند و لذا هرچه بتوانیم باید از این مبلغ بکاهیم (کاری شبیه به تخفیف گرفتن و چانه زدن با فروشندگان در هنگام خرید). اگر برای قیاس مسئله از یک سیستم حرارتی به عنوان کل سیستم اقتصاد استفاده کنیم قیمت در این رویکرد شبیه شیر و فلکه تنظیم بخار یا حرارت عمل می‌کند و این ما هستیم که شیر را در درجه دلخواه قرار می‌دهیم. براساس این نظریه دولت قدرت مطلق برای تنظیم قیمت‌ها دارد و صرفا بی انصافی یا عدم توجه دولت به مردم باعث می‌شود که قیمت سوخت، بلیت هواپیما و نان افزایش یابد. 
۲- در نظریه دوم، قیمت، هیچ موجودیت خارجی ندارد بلکه علامت مهمی است که به بازیگران اقتصادی حرکت‌های بعدی را نشان می‌دهد. قیمت به تولید کننده علامت می‌دهد که چه کالایی چه مقدار ارزش دارد و سرمایه گذاری خود را کجا باید انجام دهد و به مصرف کننده نیز علامت می‌دهد که برای کسب میزان مطلوبیت مشخص چه میزان پول باید بپردازد. مصرف کننده بر اساس این علامت سبد کالای خود را به نحو مناسبی تنظیم می‌کند. براساس قیاس قبلی در این رویکرد قیمت نقش یک ابزار اندازه گیری مثل فشارسنج یا دماسنج را دارد. به این ترتیب تلاش برای تغییر قیمت درست شبیه این است که ما بخواهیم عقربه دماسنج را با دست تغییر دهیم. ظاهر دما به این ترتیب تغییر می‌کند ولی میزان دمای واقعی همان چیزی است که در لوله‌ها جریان دارد. اولین مسئله‌ای که اینجا پیش می‌آید خطایی است که بین دمای واقعی و دمای ظاهری به استفاده کنندگان سیستم داده می‌شود. در این رویکرد برای تغییر قیمت هیچ راهی وجود ندارد غیر از این که نسبت بین دو عامل مهم سازنده قیمت یعنی عرضه و تقاضا تغییر کند و تغییر در این دو متغیر یک تغییر واقعی در دنیای بیرون است که از راه‌های مختلفی به دست می‌آید. 

سایه روشن اقتصاد

افکار سوسیالیستی
اکبر ترکان از پرسابقه‌ترین مسئولان اجرایی کشور است که فعالیت در وزارت دفاع، وزارت راه و ترابری، معاونت وزارت صنایع و اکنون معاونت وزارت نفت را تجربه کرده است، وی از جمله افرادی است که در گفتن برخی واقعیت‌ها سر نترس دارد و تردید نمی‌کند. 
ترکان در تازه‌ترین سخنان خود اجرای «نظام هماهنگ پرداختها» را ناشی از افکار سوسیالیستی دانسته است. وی تأکید دارد: در چنین فضایی، نیروهای زبده و درجه یک به سمت بخش خصوصی و نیروهای درجه دو وارد بخش دولتی می‌شوند. 
ترکان، گفت: با توجه به «قانون نظام هماهنگ پرداختها» یک فارغ التحصیل دانشگاه درجه یک از داخل یا خارج کشور با یک فارغ التحصیل از دانشگاه درجه سه تفاوتی نداشته و از حقوق و مزایای یکسانی برخوردارند. 
معاون برنامه ریزی وزارت نفت، تصریح کرد: فاجعه، زمانی تشدید می‌شود که فارغ التحصیلان درجه دو که در بخش دولتی شاغل شده‌اند، بخواهند کارفرمای فارغ التحصیلان درجه یک نخبه باشند که در بخش خصوصی کار می‌کنند و بخواهند این نخبگان را مدیریت کنند. 
وی گفت: قانون نظام هماهنگ پرداختها از طرف دیگر به دلیل بی توجهی به استعدادها و خلاقیت نخبگان، موجبات فرار مغزها را در کشور فراهم می‌آورد. 
کمترین در خاورمیانه

اگر چه در سالهای اخیر رشد سرمایه گذاری دولتی و خصوصی در ایران جهش مناسبی داشته است، اما میانگین سرمایه گذاری به تولید ناخالص داخلی در کشور از ۱۹۸۲ تا ۲۰۰۲ معادل ۱/۱۵ درصد بوده که در بین کشورهای خاورمیانه کمترین میزان است. 
به گزارش خبرگزاری فارس در گزارش صندوق بین المللی پول که اخیرا منتشر شد، آمده است: میانگین سرمایه گذاری به تولید در بین ده کشور عضو خاورمیانه و شمال آفریقا طی دو دهه تقریبا ۵/۲۲ درصد بوده است. این نسبت در کشورهای صادرکننده نفت ۶/۱۹ درصد و در بین دیگر کشورها ۷/۲۳ درصد بوده است. 
بنابر آمار منتشر شده توسط صندوق بین المللی، میانگین رشد اقتصادی ایران طی سالهای ۱۹۸۰ تا ۲۰۰۰ تقریبا ۴/۳ درصد بوده است که این رشد نسبت به اغلب کشورهای خاورمیانه بالاتر است. در این گزارش میانگین رشد اقتصادی ۱۰ کشور خاورمیانه و شمال آفریقا طی دو دهه مذکور ۱/۴ درصد ذکر شده و مصر با رشد ۹/۴ درصد حایز رتبه اول است. تونس، سوریه و ایران با رشد ۱/۴، ۸/۳ و ۴/۳ در رتبه‌های بعدی قرار گرفته‌اند. 
بنابراین گزارش، میانگین رشد اقتصادی ۴۵ کشور در حال توسعه، طی این مدت ۴/۳ بوده است. 
بهره وری عوامل تولید از جمله آماری است که مورد توجه صندوق بین المللی پول قرار گرفته است. براساس این گزارش در حالی که این شاخص در بین کشورهای خاورمیانه طی دهه‌های اخیر نزولی بوده، اما در ایران شاهد رشد دو دهم درصدی شاخص بهره وری عوامل تولید بوده‌ایم. 
در این گزارش بهره وری عوامل تولید در کشورهای خاورمیانه و شمال آفریقا طی دهه‌های هشتاد و نود میلادی منفی هفت دهم درصد بوده است؛ در حالی که این شاخص در بین کشورهای در حال توسعه حدود یک دهم درصد است. 
حرف بی خریدار
بیژن زنگنه، وزیر نفت ایران بارها در گفت وگو با خبرنگاران یادآور شده است، میزان قدرت چانه زنی ایران در اوپک و در بازار جهانی نفت نسبت مستقیم با ظرفیت تولید دارد. این موضوع در میان فعالان و کارشناسان اقتصادی نیز مقبولیت دارد. سید رضا شادی زاده کارشناس نفتی نیز در گفت وگو با خبرگزاری فارس گفته است: ظرفیت پایین تولید، قدرت چانه زنی ایران را در اوپک کاهش داده است. 
سالیان سال است که کشورهای غربی و آمریکا، نفوذ مستقیم و غیرمستقیم بر اوپک دارند و اگر ایران از نظر ظرفیت تولید در جایگاه قابل توجهی بود، می‌توانست قدرت مانور خوبی داشته باشد. وی با اشاره به این مطلب که رقابت در بین اعضای اوپک ناعادلانه است، گفت: کشورهای عضو اوپک از نظر پتانسیل فناوری، علمی و از نظر تکنولوژی تولید در یک مرحله یکسان قرار ندارند و این باعث می‌شود که بعضی از اعضا که از این نظر دارای پتانسیل کمتری هستند دارای قدرت چانه زنی کمتری در اوپک می‌باشند. وی با اشاره به قدمت یکصد ساله صنعت نفت ایران گفت: جای تأسف است که ایران با این قدمت، سالانه بیش از یک میلیارد دلار فرآورده‌های نفتی وارد می‌کند و توان تولید و ذخیره سازی فرآورده‌های نفتی را ندارد. 
مدیر گروه نفت دانشگاه صنعت نفت با اشاره به این مطلب که هزینه تولید هر بشکه نفت در ایران ۷ تا ۸ دلار است گفت: این در حالی است که این رقم برای کشور عربستان ۲۵/۱ دلار و برای عراق کمتر از ۱ دلار است. 
وی گفت: تا وقتی ایران از نظر تکنولوژی تولید و ظرفیت تولید در جایگاه مناسبی قرار نگیرد، حرفش در اوپک خریدار نخواهد داشت و آنها به جای ما تصمیم گیری می‌کنند. شادی زاده گفت: اگر اعضای اوپک بدانند ایران ظرفیت تولید تا ده میلیون بشکه نفت را دارد، مطمئنا در تلاش برخواهند آمد تا به خواسته‌های ایران از جمله دبیرکلی اوپک توجه کنند. 
لازم به تذکر است که نظر این کارشناس درباره هزینه تولید هر بشکه نفت با نظر وزیر نفت کاملا متفاوت است. 
فشار به چین
خبرگزاری فارس نوشته است: یک گروه صنعتی با نفوذ در آمریکا در حال فشار آوردن به دولت آمریکا است تا در چارچوب قوانین wto به چین فشار بیاورد تا نظام ارزی خود را تغییر دهد. 
به گزارش خبرگزاری فارس به نقل از بی بی سی، انجمن ملی صنعتگران آمریکا (nam) اظهار داشته است که نماینده تجاری آمریکا در سازمان جهانی تجارت (wto) باید شکایتی را علیه بعضی اعضا تنظیم نماید. 
دولت بوش تصمیم به پرونده سازی و شکایت از معاملات تجاری بعضی اعضا گرفته است. بنابراین گزارش، چین نیز با انتقادات رهبری ایالات متحده روبه رو شده است چرا که به خاطر ثابت نگه داشتن واحد پول خود در برابر دلار، کالاهای خود را با قیمت بسیار پایینی به آمریکا صادر می‌کند. 

سلطه فراگیر - بخش پایانی
حاصل جمع مضاعف
زیر ذره بینرقابت بین کشورهای اروپایی و آمریکا رقابت در چارچوب اقتصاد واحد، سیاست واحد و فرهنگ واحد است. بنابراین اگر آمریکایی‌ها پیروز شدند، به این مفهوم نیست که اروپایی‌ها شکست خورده‌اند، بلکه به این مفهوم است که سرمایه داری تشدید شده و پیروزی مضاعف حاصل شده. بنابراین هر دو، بهره می‌برند اما میزان و تناسب بهره‌ها تفاوت دارد. 

عکس از: مسعود خامسی پور
گفت وگو از: غلامرضا کمالی رهبر - ایمان حسین قزل ایاق
اشاره: در بخش پیشین گفت وگو با دکتر حسین دهشیار فرایند شکل گیری هژمونی آمریکا و دلایل این هژمونی و همچنین جایگاه سازمان ملل و دیگر کشورها در این ساخت هژمونیک مورد بحث قرار گرفت. در بخش پایانی این گفت وگو شرایط تحدید هژمونی آمریکا و تأثیر انتخابات آتی ریاست جمهوری این کشور بر سیاست خارجی آمریکا مورد پرسش قرار گرفته‌اند که از نظر می‌گذرد. 
گروه اندیشه
* حال آیا این هژمونی به نظر شما دائمی است و اگر دائمی نمی‌باشد شرایط تحدید آن چگونه است؟ 
- از نظر سیاسی آمریکا در موقعیتی است که ساختارهایش بیشترین کارایی را نشان می‌دهد. ساختارهای سیاسی در آمریکا به گونه‌ای تعریف شده و شکل گرفته است که افراد کمترین تأثیر را در عملکرد این ساختارها دارند. به طور مثال در رقابت فشرده انتخاباتی ریاست جمهوری، رقیب جورج بوش پس از پذیرفتن شکست، هیچ گونه سعی در تضعیف دولت پیروز انجام نمی‌دهدو باید گفت که نخبگان در ساختار سیاسی این کشور تا حدی تنیده هستند که به خاطر حفظ آن ساختار، حاضرند از منافع خودشان بگذرند. 
از لحاظ نظامی چیزی در حدود ۴۰۰ میلیارد دلار بودجه نظامی آمریکاست. یعنی بودجه نظامی آمریکا بیش از مجموع بودجه نظامی کشورهایی از قبیل ژاپن، آلمان، فرانسه، انگلستان، ایتالیا، چین و روسیه می‌باشد که این خود بیانگر آن است که آمریکا دارای بزرگترین قدرت نظامی جهان می‌باشد. 
از لحاظ فرهنگی آمریکا هم قدرت فراوانی دارد. در کشوری مثل آمریکا بیش از ده هزار ایستگاه رادیویی وجود دارد (۵ هزار fm ۵، هزار am) در کشور آمریکا، ۱۴۵۰۰ عنوان روزنامه منتشر می‌شود. در سال، بیش از ۲۲ میلیارد دلار کتاب در کتاب فروشی‌ها فروخته می‌شود. همچنین با وجود شبکه‌های تلویزیونی سی. ان. ان، فوکس نیوز و نشریاتی چون نیویورک تایمز، واشنگتن پست- تایمز، تمام مسائل دنیا از زاویه دید آمریکایی، مورد بررسی قرار می‌گیرد و با توجه به گستردگی و نفوذ این شبکه‌های اطلاع رسانی در دنیا، مسائل و تحلیل‌های جهانی هم از زاویه دید آمریکائیها بیان می‌شود. از نظر اقتصادی هم کشور آمریکا قدرت اول دنیا را دارد. تولید ناخالص ملی آمریکا در حدود یازده تریلیون دلار می‌باشدو در مقابل، چین که لقب غول در حال برخاستن را به آن داده‌اند، فقط دو تریلیون دلار تولید ناخالص ملی دارد. 
چین یک ونیم میلیارد نفر جمعیت دارد که ۷۰٪ آن در روستاها زندگی می‌کنند و درآمد سرانه مردم چین ۹۰۰ دلار در سال است و این در حالی است که خط فقر در آمریکا برای هر فرد ۱۰۰۰ دلار است و به این ترتیب حتی اگر چین با این سرعت بی سابقه رشد کند، در سال ۲۰۲۰ هم به آمریکا نمی‌رسد. 
بنابراین همه ابعاد سیاسی، نظامی، فرهنگی و اقتصادی آمریکا نشان دهنده تفوق آمریکاست. 
ولی مهمترین دلیل هژمونی آمریکا در مسائل فرهنگی است و آمریکائیها قدرت تعیین کننده‌ای در نهادهای بین المللی دارند. قدرت آنها ناشی از قدرت سخت افزاری و نظامی نیست، بلکه ناشی از قدرت نرم افزاری است. یعنی آمریکا توانسته ارزشها و الگوهای رفتاری خود را به راحتی به سازمانها و نهادهای بین المللی تحمیل کند. 
همچنین به لحاظ علمی نیز آمریکا در یکصد سال اخیر قدرت علمی برتر جهان بوده است. درحالی که در جوامع جهان سوم این مورد نمود روشنی نداشته و این خود یکی از علل عقب ماندگی این کشورهاست. به طور کلی باید گفت ایجاد تفکر و اندیشه سیاسی در این کشورها به دلیل فقدان تفکر انتقادی دچار اخلال شده است و اگر هم تولیدی وجود داشته براساس الگوهای غربی بوده است. 
پس اینکه می‌گوئیم آمریکا قدرت هژمونیک دارد، منظور قدرت نظامی نیست، بلکه قدرتی است که باعث می‌شود دیگر کشورها به طرف آمریکا بروند، قدرتی که از حق انتخاب ناشی می‌شودواینکه شما برای رسیدن به اهداف خود با گزینه‌های متفاوتی مواجه باشید. 
* آقای دکتر! تأثیر انتخابات آینده ایالات متحده را بر استراتژی سیاست خارجی آن کشور چگونه بررسی می‌کنید؟ 
- جدای از اینکه چه کسی در انتخابات پیروز شود باید این نکته را یادآور شوم که رؤسای جمهوری در آمریکا فقط روش‌ها و اولویت‌ها را تعیین می‌کنند و تعریف کلان منافع ملی قبلا انجام شده است و آن عبارت است از اشاعه سرمایه داری، لیبرالیسم و گسترش سازمانها و نهادهای بین المللی و هدف، ایجاد یک نظم لیبرال در جهان است. بنابراین تعریف کلان منافع ملی آمریکا درجهت کسب این اهداف است و تمام رهبران آمریکا جدای از اینکه درچه حزبی هستند، در این چارچوب حرکت می‌کنند. فرق بین بوش و کلینتون اولویتها و روشها بوده است و هر دو معتقدند که آزادی آمریکایی، سرمایه داری آمریکایی ودموکراسی آمریکایی تنها راه کسب منافع ملی است و رئیس جمهور بعدی آمریکا همان کاری را خواهد کرد که قبلی‌ها کردند. یعنی اشاعه سرمایه داری، لیبرالیسم، ارزشها و نهادهای بین المللی و ایجاد یک نظم لیبرال در جهان، بنابراین نباید انتظار داشت که رئیس جمهور بعدی در آمریکا برای جهان سوم کاری انجام دهد. 
* حال برمی گردیم به بحث ۱۱ سپتامبر، سؤالی که وجود دارد ماهیت نظام بین الملل و نظام حاکم بر جهان است که قبل از ۱۱ سپتامبر این نظام و ماهیت آن مبتنی بر چه معیارهایی بوده و بعداز آن بر اساس چه معیارهایی تعریف شده است و آیا آمریکا حاضر می‌شود کشورهای اروپایی، کشورهای آسیای جنوب شرقی، روسیه، چین، هند و غیره را در تعریف این ماهیت مشارکت دهد؟ 
- از دهه ۱۹۹۰ ما شاهد سقوط تدریجی اتحاد جماهیر شوروی هستیم. یعنی شاخصهای اقتصادی، اجتماعی و سیاسی در این کشور به تدریج در حال نزول هستند. درعین حال در همان زمان، در غرب این شاخصها به تدریج در حال پیشرفت و ترقی بودند. زیرا در این دهه تحولات تکنولوژیکی در غرب درحال ظهور بود و بهره وری اقتصادی در غرب از نتایج همین تحولات تکنولوژی است. 
تحولات سیاسی نیز به همین نحوبود. یعنی در آن دوران مردم خواهان شفاف سازی حکومتها می‌شوند و از حکومت پاسخگویی بیشتری را می‌طلبند. ولی در همان زمان در شرق شاهد نزول این شاخصها هستیم. به طور کلی باید بگوئیم این هژمونی و این نظمی که در حال حاضر شاهد هستیم با نظمی که تا پیش از سال ۱۹۸۹ حاکم بوده، متفاوت است. ولی باید اشاره کنم که این نظم و هژمونی امروز به وجود نیامده و ریشه و پایه آن، در تحولات ۱۹۷۰ می‌باشد که این تحولات با ظهور رونالد ریگان تشدید گردید و سقوط دیوار برلین نیز در ۱۹۸۹ کاملا نشان دهنده این بود که نظام متفاوت بین المللی دردنیا در حال شکل گیری است و ویژگی هر نظام در نحوه توزیع قدرت درآن می‌باشد. 
در نظام دوقطبی توزیع قدرت طوری بود که آمریکا و شوروی قدرت فائقه بودند ولی از ۱۹۸۹ به بعد توزیع قدرت و الگوهای قدرت به هم می‌خورد که در آن بیشترین میزان قدرت به دست آمریکا می‌افتد. اما در این سالها یعنی دهه ۱۹۹۰ به بعد هنوز این نظام نهادینه نشده و تعریف کاملی از آن صورت نگرفته است. بنابراین اگر نظمی بخواهد به وجود بیاید، باید یک دشمن خارجی این نظم را تهدید کند، تا این نظم در مقابله با آن دشمن خارجی بتواند خود را توجیه کند. بنابراین حمله ۱۱ سپتامبر توجیه و تعریف آمریکا را از نظم جدید جهانی، که نظم هژمونیک است امکان پذیر ساخت. به عبارت دیگر آمریکایی‌ها به دنبال توجیهی بودند برای رفتارهای متفاوتشان در صحنه جهانی بودند. یعنی به جای استراتژی سد نفوذ شوروی در دهه ۹۰ لازم بود که یک استراتژی جدیدی تعریف شود. اما این استراتژی جدید باید یک چارچوبی می‌داشت. پس اول لازم بود تا آمریکا منافع خود را تعریف کرده و براساس آن دشمنی برای خود را تعریف کند. این در حالی بودکه در این مقطع دشمنی وجود نداشت و دقیقا در این زمان بن لادن این توجیه را برای آمریکا فراهم ساخت. بن لادن با رفتار خود این امکان را برای آمریکا به وجود آورد تا استراتژی جدید خود را در صحنه جهانی به مردم دنیا بقبولاند و در این زمان بود که مبارزه و سد نفوذ تروریسم، جایگزین سد نفوذ شوروی شد. 
اما هدف هر دو استراتژی یکی است و آن هم کنترل جهان و ایجاد نظم لیبرال آمریکایی می‌باشد. در دوران جنگ سرد در توجیه این هدف مبارزه با کمونیسم مطرح بود، تا مردم را در داخل وخارج بسیج کند و افکار عمومی جهان را برای مبارزه با کمونیسم آماده کند. اما بعداز ۱۹۹۰ و سقوط کمونیسم آمریکا هیچ توجیهی برای افزایش بودجه نظامی و حضور درمناطق استراتژیک جهان نداشت. و مردم آمریکا خواهان این بودند که هزینه‌های نظامی آمریکا در داخل خود آمریکا صرف شود و موجبات رفاه مردم آمریکا را فراهم آوردو مبارزه با تروریسم بهانه‌ای شد برای توجیه افکار عمومی داخلی آمریکا برای افزایش بودجه نظامی این کشور. 
* حال به نظر جنابعالی آمریکا برای ادامه حضور خود در منطقه چه توجیهی خواهد داشت؟ 
- آمریکا تا قبل از این هیچ گونه توجیهی برای حضور در افغانستان نداشت یعنی این حضور خارج از حوزه نفوذ و حوزه امنیتی آمریکا بود و بن لادن این فرصت تاریخی را برای آمریکا فراهم کرد برای اولین بار در تاریخ سیاسی خود وارد مناطق (افغانستان - عراق) شود که قبل از آن هیچ گونه منافعی در آن نداشته است عراقی که دارای دومین ذخیره نفت در جهان، موقعیت استراتژیک، جمعیت فعال، بازار گسترده و نقش قاطع در جهان عرب است. 
در حال حاضر آمریکا با رویکردی جدید مبتنی بر دفاع از حقوق بشر، ترویج دموکراسی، مبارزه با تروریسم و مبارزه با گسترش سلاحهای کشتار جمعی به دنبال تثبیت حضور خود در آسیای مرکزی و منطقه خلیج فارس است. 
بنابراین آمریکا از حضور در عراق قصد تضعیف اوپک را دارد تا نفوذ خود را به کشورهای عربی گسترش دهد و اسرائیل را از یک دشمن جدی به نام حزب بعث و صدام رها کند، که البته به اهداف خود تا حدودی دست پیدا کرده و کشورهای مخالف با خود را در منطقه تحت فشار قرار داده است و اینها همه به یمن عمل بن لادن و استفاده به موقع آمریکاییها انجام شده است. آمریکا با حضور در افغانستان به دنبال منابع نفت و گاز جنوب روسیه است. 
* با توجه به مطالب مطرح شده تحلیل جناب عالی از آینده حضور آمریکا در منطقه چه خواهد بود؟ 
- حضور آمریکا محققا به گونه‌ای خواهد بود که منافع کشورهای دیگر را هم دربرگیرد و آمریکایی‌ها با این توجیه در منطقه باقی خواهند ماند که تنها آمریکاست که می‌تواند امکان رشد سرمایه داری، لیبرالیسم، آزادی و دموکراسی را در منطقه فراهم آورد و تأمین امنیت منطقه که در عین حال تأمین سرمایه‌ها و منافع کشورهای اروپایی، ژاپن، روسیه و … نیز هست تنها از آمریکا ساخته است. چون آمریکا خود را دشمن شماره یک تروریسم، نقض حقوق بشر و بنیادگرایی می‌داند و سعی دارد این باور را القا کند که اگر آمریکا نباشد منافع کشورهای مزبور با خطر جدی مواجه خواهد شد. 
اما در این شرایط کاری که آمریکاییها باید بکنند این است که نقش بیشتری به سازمانهای بین المللی و کشورهای دیگر بدهند که به نظر می‌رسد به تدریج این کار را خواهند کرد، چون منطق قدرت ایجاب می‌کند که یک کشور در حالی که به دنبال منافع خود می‌باشد منافع طبیعی کشورهای دیگر را هم در نظر بگیرد. بنابراین درکره شمالی می‌بینیم که توجه به منافع کشورهای برتر نظام بین الملل که منافع طبیعی در کره شمالی دارند را در نظر می‌گیرند. 
بنابراین درک می‌کند که چین منافع تاریخی در کره دارد. روسیه نیز دارای منافع استراتژیک در کره شمالی می‌باشد، همچنین ژاپن منافع امنیتی در کره شمالی دارد، به همین دلیل آنها را دعوت می‌کند تا در تصمیم گیریها در مورد آینده این کشور حضور داشته باشند. 
اما از سوی دیگردر عراق سیاست یک جانبه گرایی را اعمال کرد و اگر با فرانسه و آلمان در مسأله عراق به جای همکاری به رقابت پرداخت به این دلیل بود که مطمئن بود، می‌تواند این دو را از صحنه خارج کند و در عین حال با پیامدهای آنچنانی هم مواجه نشود. 
* با توجه به رقابت آلمان و فرانسه به عنوان مخالفین اصلی حمله به عراق که نهایتا به شکست سیاسی آنها منجر شد نزدیکی موضع گیریهای دو کشور آلمان و فرانسه با آمریکا در قضیه پروتکل الحاقی و فشار بر ایران مبنی بر پذیرش بی قید و شرط آن را چگونه تحلیل می‌کنید. به نظر جنابعالی چه تغییراتی در ارتباط با مواضع کشورهای اروپایی با برنامه‌های آمریکا ایجاد شده است و آیا این تعامل در آینده نیز ادامه خواهد داشت یا خیر؟ 
- کشورها جدا از این که در چه منطقه جغرافیایی قرار گرفته‌اند، با توجه به موقعیتشان در راه رسیدن به منافعشان اقدام می‌کنند و اصل اول برای هر کشوری رسیدن به این منافع است، به عبارتی استراتژی زمانی تنظیم می‌شود که اهداف و منافع یک کشور مشخص شده باشند و استراتژی است که تعیین می‌کند که چه روشهایی برای رسیدن به آن اهداف باید اتخاذ گردد. به طور کلی باید گفت که استراتژی آمریکا و کشورهای اروپایی یکسان است. یعنی اهداف یکسانی را دنبال می‌کنند و هدفشان هم این است که بیشترین استفاده را از منابعی که در جهان وجود دارد با کمترین هزینه در اختیار بگیرند و نقش تعیین کننده و قاطع در سازمانهای بین المللی داشته باشند و از نفوذ سیاسی در جهان برخوردار گردند. بنابراین کشورهای غربی کاملا دارای استراتژی یکسان هستند. اما منافع منطقه‌ای این کشورها در بعضی از مسائل با هم اختلاف تاکتیکی و روشی پیدا می‌کنند. اگر می‌بینید که آلمان و فرانسه با حمله به عراق مخالفت کردند بر سر کسب منافع حداکثر در عراق بود در صورتی که در مورد برکناری صدام اختلاف چندانی بین آنها و آمریکا وجود نداشت اختلافات به میزان سهم گیری از عراق برمی گشت و آمریکایی‌ها نیز با توجه به موقعیت جهانی خود حاضر نبودند با سهمی که اروپایی‌ها می‌خواستند موافقت کنند. 
آمریکایی‌ها با توجه به موقعیتی که داشتند حق خود می‌دانستند که میزان سهم خود را، خود تعیین کنند. 
درعین حال این نوع از رقابت از نوع رقابت با حاصل جمع جبری مضاعف است و این در حالی است که رقابت آمریکا و اتحاد جماهیر شوروی یک رقابت ایدئولوژیک بود و کمونیسم در برابر سرمایه داری قرار می‌گرفت، رقابت از نوع حاصل جمع جبری صفر بود، به نحوی که پیروزی یک طرف به مثابه شکست طرف دیگر بود. 
اما رقابت بین کشورهای اروپایی و آمریکا رقابت در چارچوب اقتصاد واحد، سیاست واحد و فرهنگ واحد است. بنابراین اگر آمریکایی‌ها پیروز شدند، به این مفهوم نیست که اروپایی‌ها شکست خورده‌اند، بلکه به این مفهوم است که سرمایه داری تشدید شده و پیروزی مضاعف حاصل شده. بنابراین هر دو، بهره می‌برند، اما میزان و تناسب بهره‌ها تفاوت دارد. در حاصل جمع جبری صفر یک طرف بازنده است. ولی در حاصل جمع جبری مضاعف یک طرف بیشتر می‌برد، این رقابت در حقیقت بین اعضاء یک خانواده است. 
بنابراین باید درک کنیم که اروپایی‌ها و آمریکایی‌ها دنیا را یکسان تعریف می‌کنند. ولی کشورهایی که در آسیا و آفریقا هستند، حوادث جهان را از زاویه غیر غربی می‌بینند. پس این انتظار که فرانسه، آلمان یا کشورهای دیگر اروپایی از منافع آنها حمایت کنند، اشتباهی بزرگ است. 
حوادث اخیر در منطقه خاورمیانه نیز نشان می‌دهد که کشورهای اروپایی به تنهایی یا در قالب اتحادیه اروپا هیچگاه در مبارزه با تروریسم و منع گسترش سلاحهای کشتارجمعی، آمریکا را رها نکرده‌اند، زیرا صحبت از قدرت است و هدف هر کشور نیز اشاعه قدرت، تثبیت و تفوق آن است. 
* شرایط بین المللی قبل و بعد از انتخابات ریاست جمهوری آمریکا و پیروزی محافظه کاران چه تفاوتی با هم داشتند و به قدرت رسیدن غیرمنتظره دست راستی‌ها در کشورهای اروپایی را چگونه ارزیابی می‌کنید؟ 
- در فرانسه که زادگاه سوسیالیسم اروپایی است، ژوسپن سوسیالیست برای اولین بار به یک کاندیدای راست افراطی به نام لوپن می‌بازد و این خود توصیف کننده این است که از این واقعیت نباید غافل بود، که وضعیت دنیا عوض شده است. در فرانسه در بطن شعارهای برابری، برادری و آزادی که انقلاب فرانسه خیلی به آن افتخار می‌کند، یک راست افراطی، موفق می‌شود که آقای ژوسپن، سمبل سوسیالیسم فرانسه را از صحنه بیرون کند. 
پس به تدریج شاهد هستیم که گروههای چپی قدرت خود را از دست می‌دهند و گروههای دیگر که غیرچپی، غیرکمونیست و غیرسوسیالیست هستند، قدرت را به دست می‌گیرند. چون فضای فکری و ارزشی دنیا، امروزه یک فضای فکری و ارزشی متفاوت با گذشته است. 
بنابراین شاهد اوج گرفتن ارزشهای محافظه کار سرمایه داری و ارزشهای ضدچپی در غرب و کشورهای غیرغربی همزمان با گسترش عقاید سرمایه داری و آزادیخواهی هستیم که نشانه تفوق اندیشه‌های سرمایه داری لیبرال است. در چنین فضایی ما شاهد یک ساختار بین المللی متفاوت خواهیم بود. این ساختار یک ساختار دوقطبی نیست، یک ساختار هژمونیک است، یعنی سلسله مراتب در آن وجود ندارد و یک نظام دایره‌ای است. یعنی اینکه یک مرکز وجود دارد که ارزشهای غربی و مؤلفه‌های قدرت آن را تشکیل می‌دهد و هر کشوری که از مؤلفه‌های بیشتری برخوردار باشد به مرکز دایره نزدیک‌تر است. 
* منظور از این مؤلفه‌های قدرت چیست؟ 
- داشتن ساختار سیاسی، فرهنگ، اقتصاد و ارزشهای پویا. 
هر کشوری که اقتصادش پویاتر است، بهره وری اش بیشتر است، فساد اقتصادی اش کمتر است، تولیدش بیشتر است، فرهنگ اش مولدتر و پویایی بیشتری دارد و جذاب‌تر است، آن کشور به مرکز قدرت نزدیکتر است و آمریکا در این دایره نزدیکترین کشور به مرکز است. یعنی بیشتری میزان از این مؤلفه‌ها را داراست و به همین دلیل این کشور هژمون است. بقیه کشورها نیز به ترتیب با توجه به میزانی که از این مؤلفه‌ها برخوردار هستند در این دایره بعد از آمریکا قرار می‌گیرند. 
بنابراین کشورهای آفریقایی با کمترین میزان برخورداری از این مؤلفه‌ها دورترین فاصله را از مرکز دارند. تا زمانی هژمونی آمریکا دوام می‌آورد که اقتصاد آمریکا پویا باشد، ارزشهای آمریکایی در جهان ارزشهای مطلوب باشد و در قدرت سیاسی آمریکا نخبه‌ها و مردم به هم نزدیک باشند و هر زمانی این مؤلفه‌ها کاهش پیدا کنند هژمونی آمریکا نیز کاهش می‌یابد و هر زمانی که کشور دیگری وضعیت اقتصاد خودش را بهتر کند، فرهنگ خودش را پویاتر کند و ارزشهای خود را جهانی‌تر کند، هژمونی آمریکا را نیز به تدریج کاهش خواهد داد. هژمونی آمریکا هم از شرایط داخل آمریکا تأثیر می‌پذیرد و هم نیروهای خارجی بر تعیین دوام این هژمونی تأثیر می‌گذارند. 
بنابراین باید گفت که هژمونی محققا بلندمدت نخواهد بود. چون تحولات تکنولوژیکی آن قدر گسترده و وسیع هستند که ما شاهد به هم خوردن توازن قدرت خواهیم بود. 
* حال در این نظام هژمونیک روابط کشورها با هم بر چه اساسی تعریف می‌شود و نقش و جایگاه آنها در این نظام جدید چه مشخصه هایی خواهد داشت؟ 
- تنها چیزی که مطرح است باید واقعیت جهانی را پذیرفت و در مقابله با این واقعیت جهانی سه کار می‌توان انجام داد: یا آن را باید پذیرفت یا آن را رد کرد و یا آن را تعدیل نمود. کشورهایی می‌پذیرند، که به شکست خود اذعان داشته باشند و کشورهایی باید آن را رد کنند که خودشان آنقدر توانایی داشته باشند که بهتر از آن مؤلفه هایی که به عنوان مشخصه‌های دولت هژمون بیان کردم، ارائه کنند. بنابراین کشورهایی که قدرت سیاسی، اقتصادی و فرهنگی ندارند و نمی‌توانند آن مؤلفه‌ها را رد کنند و همچنین نمی‌خواهند شکست را هم بپذیرند، باید خود را به نسبت شرائط تعدیل کنند. 

نگاه دیگر
جهانی شدن و آینده ملت دولت

ادریس هریسمی
شاید به جرأت بتوان گفت، یکی از عمده‌ترین مباحث در ارتباط با موضوع جهانی شدن بحث، تأثیرات این فرایند بر روی ساختار و کار ویژه‌های دولتهای ملی است. آنچه در این میان نظر بسیاری از صاحبنظران را به خود مشغول داشته است این است که به نظر می‌رسد در طی گسترش فرایند جهانی شدن با افزایش نقش بازیگران غیردولتی و همچنین بازیگران بین المللی، دولتهای ملی مجبور شوند بخش عظیمی از اختیارات و کارویژه‌های خویش را به بازیگران جدید تحویل نمایند و آنها را در اقتدار خویش سهیم کنند. برای بررسی این مطلب سعی می‌کنیم با یادآوری و دسته بندی اختیارات و کارکردهای اساسی دولتهای محلی، آنها را در ابعاد سیاسی، اقتصادی و فرهنگی دسته بندی کنیم و سپس با طرح تأثیر فرایند جهانی شدن بر این کارویژه‌ها به بررسی تحولات روی داده در آنها بپردازیم. 
اگر بخواهیم در یک دسته بندی نسبتا مورد وفاق کارویژه‌های سیاسی- امنیتی دولتهای ملی را فهرست نمائیم می‌توانیم به موارد زیر اشاره کنیم: کارویژه اعمال حاکمیت بلامنازع در چارچوب مرزهای سیاسی، کارویژه امنیتی در حوزه داخل و خارج از مرزهای سیاسی و دفاع از تمامیت ارضی، کارویژه انسجام دهی و حفظ وحدت ملی، کارویژه توزیع قدرت و اجرای عدالت و کارویژه حل منازعات. 
در ارتباط با بحث حاکمیت یکی از اساسی‌ترین کارویژه‌ها و عناصر تشکیل دهنده دولتهای ملی می‌باشد. بحثی که در این زمینه مطرح می‌شود این است که بر اثر فرایند جهانی شدن حاکمیت دولتها دچار محدودیت هایی می‌گردد به نحوی که دولتهای ملی دیگر نمی‌توانند مثل گذشته به وضع سیاستهای موردنظر خویش در حوزه سیاست اقتصاد و فرهنگ بپردازند. هرچند دولتهای ملی هنوز هم از لحاظ حقوقی مرجع نهایی اقتدار در قلمرو خویش محسوب می‌شوند، بدین سان با گسترش فرایندهای جهانی شدن، دولتهای ملی ابعاد مهمی از توانایی و حاکمیت خود را از دست خواهند داد و به نحو فزاینده‌ای با بازارهای جهانی، سازمانهای تجاری منطقه‌ای، نهادهای سیاسی بین المللی و جنبش‌های فکری جهانی روبه رو خواهند شد. طبعا میزان تأثیر به توانایی و حاکمیت کشورها و مناطق مختلف جهان متفاوت است، ولی در اصل تأثیر آن تردیدی نمی‌توان کرد. 
مشخصه اصلی قرن بیستم تکثیر و ازدیاد دولتهای حاکم در اجتماع سیاسی بین المللی بود. مدرنیزم براساس کشورها و به عنوان ابزاری جهت تعریف فضای سیاسی دنیا شکل گرفت. در واقع قلمروهای سیاسی اصلی‌ترین بازیگران عرصه بین المللی بودند اما امروزه علائم تغییر و تحول شرایط، بسیار متنوع و زیادند. در مرکز ثقل این تحولات، نقش ملت- دولتها و ارتباط آن با تحولات دوران معاصر قرار دارد، بحث این است که دولت‌ها تا چه اندازه قادرند به چالش هایی که به طور ذاتی دارای ماهیت فراملی هستند واکنش سیاسی نشان دهند. 
مسائلی مانند تخریب محیط زیست، ایدز، تروریسم و موج گسترده مهاجرت در این مجموعه قرار می‌گیرند. به نظر می‌رسد ما نیازمند ارائه تعریف جدیدی از فضای بومی، ملی و بین المللی درخصوص ملت دولتها هستیم. از شواهد تاریخی چنین برمی آید که دیگر آنها نمی‌توانند به عنوان تنها تعریف کننده فضای سیاست بین الملل مطرح باشند. امروزه همان گونه که اشاره کردیم ملت- دولت در حوزه سیاسی دارای چند کارکرد اختصاصی است (امنیت، عدالت، دفاع) که به کارکردهای حاکمیت معروفند، به علاوه دولت به عنوان ماشین عظیم باز توزیع ارزشها (قدرت، ثروت و …) عمل می‌کند که می‌توان آن را کارکرد همبستگی اش نامید، ابتدا باید اذعان کرد که هر یک از این کارکردها بیش از پیش براساس شایستگی‌های مخصوص اش ارزیابی شده است و خود اصطلاح کارکرد حاکمیت رفته رفته مناسبتش را از دست داده است. دیگر دولت را براساس توانمندیش در دفاع از یک اجتماع انسانی، در ساختن یا تحکیم هویتش قضاوت نمی‌کنند، بلکه آن را براساس کیفیت خدماتی که به جامعه می‌دهد ارزیابی می‌کنند. این رهیافت فایده گرایانه برای حیثیت دولت خطرناک است، زیرا آن را عامیانه کرده و با پائین آوردنش تا سطح یک دهنده خدمات مثل سایرین آن را در معرض مقایسه هایی قرار می‌دهد که لزوما به نفعش نیستند. در طی سده نوزدهم دولت با وسعت دادن به میدان صلاحیتش، مناسبتهای مقایسه با کنشگران بخش خصوصی را زیاد کرده است، زیرا خودش را در سطح آنها قرار داده است. کارکرد دفاع، امنیت، عدالت، از این به بعد پیش از آنکه بیانگر حاکمیتی باشند، خدماتی هستند که دولت به شهروندان می‌دهد. 
یکی دیگر از تحولاتی که حاکمیت دولتها را با چالش جدی مواجه ساخته است بحث انقلابی است که حول تکنولوژی‌های اطلاعاتی جدید به وقوع پیوسته و موجب یک تغییر پارادایم تکنولوژیکی از تکنولوژی صنعتی به تکنولوژی اطلاعاتی گردیده است. در حالی که تکنولوژی‌های فوق امروزه مهمترین عامل تولید، رقابت پذیری، رشد اقتصادی و حضور در بازارهای جهانی هستند. لیکن با قوت بخشیدن به نیروهای مرکز گریز، جهان گرا و بازیگران و فعالان متعدد دیگر، تبدیل به مهمترین ابزارها به چالش مرزهای سیاسی، قلمرویی و به حاشیه رانی ملت- دولت و همچنین تحلیل بردن حاکمیت ملی شده‌اند. 
بدیهی است که دولت‌های ملی نمی‌توانند بر فرایندهایی که به واسطه جهانی شدن از حدود اختیار و کنترلشان خارج است، به نحوی مؤثر اعمال کنترل کنند و ارتباطات یکی از اهم این فرایندهاست. وسایل ارتباطی امروزه اعم از وسایل مکتوب و الکترونیکی است. گسترش تکنولوژی ارتباطات چنان امکانات گسترده‌ای ایجاد کرده است که اگر دولت ملی در هر حیطه و وسیله‌ای هم که بخواهد اعمال کنترل کند محتوای ارتباطی از طریق وسایل دیگر منتقل و منتشر می‌شود. رسانه‌های گروهی کم و بیش قابل جایگزینی هستند. گرچه تلویزیون، رادیو و روزنامه پرمخاطب‌ترین رسانه‌های ارتباطی امروزند، اما رسانه‌های دیگری چون کتاب، مجلات، فیلم و کامپیوتر از اهمیت ارتباطی چشمگیری برخوردارند. در گذشته رادیو و تلویزیون انحصارات دولتی بودند و یا توسط وزارتخانه‌ها یا به وسیله بنگاههای دولتی اداره می‌شدند. تنها در شمار محدودی از دموکراسی‌ها رسانه‌های الکترونیکی در مالکیت بخش خصوصی بود، اما اخیرا به علت عدم نظارت سراسری از دهه ۱۹۸۰ به بعد، بسیاری از کشورها مالکیت و اداره ایستگاه‌های رادیو و تلویزیون از جانب بخش خصوصی را مجاز دانسته‌اند. البته کنترل و نظارت دولتی بر رسانه‌های الکترونیکی همچنان به اشکال مختلف ادامه دارد؛ اما حوزه رسانه‌های مکتوب مدتهاست که از کنترل دولتی خارج شده است. در گذشته نظام‌های بسته و استبدادی با خیال راحت‌تری می‌توانستند از نشر روزنامه‌های مستقل یا مخالف خود جلوگیری کنند، اما امروزه چنین آرامش خاطری دیگر ممکن نیست. در گذشته سرکوب آزادی بیان و مطبوعات دست کم در کوتاه مدت امکان پذیر بود اما امروزه این کار حتی در کوتاه مدت هم موجب برملاشدن عدم مشروعیت و بی ثباتی اساسی رژیم‌های سرکوبگر می‌شود، زیرا نه تنها اطلاع رسانی از طریق رسانه‌های دیگر همچنان جریان می‌یابد بلکه خصلت سرکوبگرانه نظام سیاسی نیز طبعا برملا می‌گردد. به طور خلاصه امروزه در عصرجهانی شدن، کنترل و حاکمیت دولت بر وسائل ارتباطی کاهش چشمگیری یافته است و در رژیم هایی که وسایل ارتباط جمعی در کنترل یا مالکیت دولت قرار داشت این انحصار از میان برداشته شده است. 
در پایان باید گفت بی تردید می‌توان پیش بینی کرد که دولتهای ملی دارای نقش بنیادینی در دنیای چند محوری آینده خواهند بود. اما اکنون زمان آن فرا رسیده است که آنها را صرفا به چشم یک مولفه در کنار سایر مولفه‌های بازیگر در سیاست بین الملل ببینیم. 

تازه‌های کتاب

غرب شناسی
دکتر محمد توحید فام/ مرکز بازشناسی اسلام و ایران (انتشارات باز) / چاپ اول/ ۸۰۰۰ ریال. 
کتاب «غرب شناسی» شامل ۸ مقاله پیرامون موضوع غرب شناسی می‌باشد که در آن نویسندگان از زوایای مختلف به بررسی موضوع کتاب پرداخته‌اند. مقالات این مجموعه عبارتند از: «در اهمیت غرب شناسی» دکتر محمد توحید فام، «غرب شناسی و روش شناخت اندیشه‌های مغرب زمین» دکتر حسن سبحانی، «کنش متقابل فلسفه ایرانی- اسلامی با غرب» دکتر غلامرضا اعوانی، «بینش روشنفکری در ایران» دکتر سید علی اصغر کاظمی، «نقشه سیاسی- اجتماعی غرب» دکتر هوشنگ مقتدر، «نقشه فرهنگی غرب» دکتر داوود هرمیداس باوند، «رویارویی‌های ایران و غرب» دکتر سید جواد طباطبایی، «ما و حکایت غرب شناسی» دکتر اصغر دادبه. 
این کتاب برگرفته از سمینار «روش شناخت فرهنگ و اندیشه متمدن مغرب زمین» که در اردیبهشت سال ۱۳۷۴ در محل مرکز بازشناسی اسلام و ایران برگزار گردیده، می‌باشد. روش این کتاب بر پایه مطالعه غرب بدون هیچ گونه پیشداوری می‌باشد. 

زیمبابوه، سرزمین رازهای جاودان
امیر بهران عرب احمدی/ انتشارات مؤسسه توسعه دانش و پژوهش ایران/ چاپ اول/ قیمت ۲۳۰۰۰ ریال. 
در این کتاب که از لحاظ موضوع و معرفی کشور آفریقایی «زیمبابوه» در نوع خود شاخص محسوب می‌گردد، سعی شده است تمام ویژگی‌های کشور زیمبابوه اعم از سیاسی، فرهنگی، تاریخی، اجتماعی و اقتصادی مورد بررسی قرار گرفته و تصویری متفاوت و درخشان از این کشور به خوانندگان ارائه دهد. نویسنده در بخشی از مقدمه کتاب، تألیف این گونه آثار را اقدامی در جلب علاقه محققان به سوی مطالعه چهره واقعی قاره آفریقا و جذب آنان به سوی تحقیق بیشتر در زمینه آفریقا شناسی بیان کرده است. 
فصلنامه فرهنگ اندیشه
با عنوان اسلام، دولت و مشروعیت/ سال دوم/ شماره پنج/ بهار ۱۳۸۲/ ۱۵۰۰۰ ریال. 
این فصلنامه که توسط مرکز تحقیقات و توسعه علوم انسانی به مدیر مسئولی دکتر بهزادیان نژاد و سردبیری دکتر داود فیرحی منتشر شده است حاوی مقالاتی با عناوینی چون: اجتهاد و مشروطیت، سید علی میرموسوی، اجتهاد و سیاست در دوره مشروطه، داود فیرحی. بحران تعارض مشروعیتهای ناپالوده در ج. ا. ا و راه برون شدن از آن، محمود شفیعی. بحران سلطه و کنترل سیاسی در ایران معاصر، نجف لنکرانی، آزادی و توسعه، منصور میراحمدی. جریان اصلاح طلبی دینی در جهان اسلام، منصور میراحمدی، مشورت و مشروعیت دموکراتیک، جوشر. آ. کوهن، ترجمه سید علی اصغر سلطانی. عدالت و حقوق اقلیتها، دیل کی ملیکا، ترجمه غلامرضا غیاثی، مناسبت روحانیت با دولت پهلوی، آیت قنبری؛ می‌باشد. 
لازم به ذکر است که این فصلنامه در هر شماره با عناوینی خاص و با سردبیر جداگانه منتشر می‌شود و شماره بعدی این فصلنامه با عنوان «جامعه و دانشگاه» به سردبیری دکتر هادی خانیکی می‌باشد. 

حقوق بشر و خاورمیانه
دکتر مهدی ذاکریان مرکز پژوهشهای علمی و مطالعات استراتژیک خاورمیانه. تهران- ۱۳۸۲ قیمت: ۱۵۰۰۰ ریال. 
جناب دکتر در این کتاب به این مطلب اشاره دارند که: خاورمیانه به رغم بهره مندی دیرینه از سرمایه‌های معنوی و فکری حقوق بشر و همین طور تعامل اجتناب ناپذیر با دستاوردهای حقوق بشری دیگر مناطق دنیا، نتوانسته است فراتر از حد یک شکل، از آنها استفاده کند. به گونه‌ای که اکنون موضوع رعایت حقوق بشر در خاورمیانه به یک معما تبدیل شده است …
حقوق بشر در هزاره جدید
دانشکده حقوق و علوم سیاسی دانشگاه تهران / قیمت: ۱۳۰۰۰ ریال. 
نویسنده در این کتاب قصد دارد به بیان این مطلب بپردازد که: تحولات پدید آمده در نظام بین الملل به اندازه‌ای سریع و روبه توسعه است که بعضا مجال اندیشیدن را از پژوهشگران علم روابط بین الملل سلب می‌کند. انفجار اطلاعاتی و دنیای ارتباطی به اندازه‌ای سرعت گرفته‌اند که می‌توان گفت سرعت دنیای ارتباطی و اطلاعاتی حتی از سرعت نور هم فزونی یافته است. تذکر این نکته ضروری است که نگارنده سعی نموده تا ضمن در نظر گرفتن درصدی از خطای ناشی از تمایلات و اعتقادات فرهنگی خویش بر محتوای این پژوهش، از قضاوتهای یک جانبه و ارزش گذاری در مباحث مطروحه نسبت به آراء و اندیشه‌های ارائه شده خودداری ورزد. 
تکنولوژی، فرهنگ و رقابت پذیری
مایکل تلالی، کریس فاراندز، راجرز توتز/ ترجمه دکتر ناصر موفقیان/ انتشارات مؤسسه توسعه دانش و پژوهش ایران/ چاپ اول/ ۲۳۰۰۰ ریال. 
کتاب مزبور نخستین مجموعه از کتابهای «نقش تکنولوژی در اقتصاد سیاسی جهانی» است. هدف عمده این اثر مشخص ساختن زمینه تازه‌ای برای تفکر در باب روابط بین المللی و همچنین گردآوری نظرات متخصصان روابط بین المللی و اقتصاد سیاسی جهانی بیان شده است. 
نویسندگان مطالعه این کتاب را برای تمام کسانی که با مسائل ناشی از سیاستگذاری و امور بازرگانی و تولیدی نیز سر و کار دارند پیشنهاد کرده‌اند. 

چرخشهای ایدئولوژی
دکتر محمد توحید فام/ مرکز بازشناسی اسلام و ایران (انتشارات باز) / چاپ اول/ ۷۰۰۰ ریال. 
کتاب حاضر تحت عنوان «چرخشهای ایدئولوژی» تحقیقی جامع است که علاوه بر آشکار کردن ساختار مفهوم ایدئولوژی، نحوه عمل و تجارب آن را در صحنه جهانی از آغاز تا به امروز و نیز دستاوردهای آن را با دیدی نقادانه به تصویر کشیده است. در کتاب فوق بعد از بررسی مفهوم ایدئولوژی و تفاوت آن با نظریات، اعتقادات، نهضت‌ها و نظام‌های فکری، در ادامه برنامه‌های خاستگاه، عملکرد و انواع ایدئولوژیها بیان گردیده و در پایان نیز نظریات در خصوص پایان سیاست و پایان مدرنیته مورد تحلیل قرار گرفته است. 

رمز و راز در شعر نیما

بازخوانی و تحلیل شعر از موضوعاتی است که نتایج بسیاری بر آن مترتب است. اول آن که در شناخت شاعر و فضایی که در آن شعر می‌سروده مؤثر است. دوم، بازخوانی، تجربه هایی از بزرگان شعر و یا شعرهای بزرگ پیش رو می‌گذارد که برای شاعران جوان، دستمایه‌های گرانبهایی است، سوم در نمایش وضع ادبی جامعه، ابزار مهمی است و …. به همین جهت، در این صفحه رو به بازخوانی آورده‌ایم تا از این راه، راهی باز کنیم به سوی «کارگاه شعر» چه طبیعی است که بخشی از کارگاه شعر نیز به تحلیل نشستن شعر دیگران است. این شماره از منوچهر آتشی مطلبی داریم که ضمن بازخوانی یکی دو شعر از نیما، بحث نماد و سمبل را در آنها بررسی می‌کند. منوچهر آتشی
هر فضا و ساختار مبهمی که در شعرهای نیما می‌بینیم- نباید به سمبل یا نماد تعبیرش کنیم. و اگر چنین کنیم، دامنه شعر و اندیشه شاعرانه او را برچیده تنگ‌تر کرده‌ایم. چرا؟ چون وقتی به زمان و حوادث زمان نیما فکر می‌کنیم، جز دو ارجاع بیرونی در اختیار نداریم: ناآگاهی مردم از حضور نیما در میان خود و استبداد حکومتی. چه پیش از کودتای ۲۸ مرداد دوره رضاشاهی و چه بعد از کودتا و سرکوب حاصل از آن، این دو وضعیت، آن چنان در شخصیت شعر نیما ارزش و دل مشغولی ندارند، که او را وادار به نمادگرایی کنند. وانگهی، ما نباید همیشه این طور فکر کنیم که شعر هر شاعر ژرف اندیشی، با عنایت به ارجاع مستقیم بیرونی قابل تفسیر است. آلن پو شاعر و نویسنده آمریکایی، بیشترین آثار خود را بر «تم» از وحشت یا مرگ و زوال بنا می‌گذارد. 
آیا «گربه سیاه» سمبل است؟ یا افتادن اسکلت خواهر، تنها بازمانده خانواده «آشر» از درون کمد در داستان «زوال خانواده آشر»؟ بی شک چنین نیست در شعر نیز می‌توان دلهره‌های شخصی، یا باورمندی مردم به اشباح هول را در تنهایی هایی وهم افزا تصویر کرد. فی المثل در عین شعر، این آدمی که کله‌های پوسیده مردگان را بر هم می‌چیند و میان آنها می‌نشیند، چه کسی است؟ رضا شاه است؟ (مضحک می‌نماید!) سرپاس مختاری است؟ یا پزشک احمدی؟ (همه اینها مضحک می‌نماید!) حالا کمی به تاریخ طولانی بدبختیهای ما مراجعه کنید. به کله مناره هایی که دو سه تاشان چند سال پیش در اصفهان کشف شد. به کرمان زمان خواجه قاجار فکر کنید. 
او مناره هایی از چشم مردم کرمان ساخته بود؛ که در یک شعر عبدالله کوثری و شعر دیگر از بنده، منظره‌های خاص خودمان را از آن پرداخته‌ایم. فی المثل رهگذر از دختر کوری که کنار مناره‌ها ایستاده می‌پرسد: چشم هایت چه شده؟ جواب می‌دهد: آن بالا، بالای مناره دارد نگاهت می‌کند و بپذیرید که این تاریخ شوم بر وجدان ما سنگینی می‌کند و همیشه سنگینی خواهد کرد. به طوری که ده نسل دیگر هم از شنیدن آن وحشت می‌کنند. شیطان «خانه سریویلی» نیما هم، سمبل مستقیم استبداد دورانش نیست. 
می خواهم بگویم، این دشواری درک ما، از آنجا ناشی می‌شود که ما رازآمیزی حاصل از بیان تصویری کمی دورتر از روزمرگیهامان نمی‌بینیم و دنبال سمبل آشنا می‌گردیم. اگر چنین باشد، «مرغ مجسمه» را چگونه تصویر خواهیم کرد؟ 
مرغی نهفته بر سر بام و سرای ما
مرغی دگر نشسته بر شاخ درخت کاج
می خواند این، به شورش، گویی برای ما، 
خاموشی است آن یک، دوی به روی عاج
نه چشم‌ها گشاده از او، بال از نه وا
سر تا به پای خشکی با جای و بی تکان
منقارهایش آتش پرهای او طلا
شکل از مجسمه به نظر می‌نماید آن
وین مرغ دیگر آن که همه کارش خواندن است، 
از پای تا به سر همه می‌لرزد او به تن
نه رغبتش به سایه آن کاج ماندن است
نه طاقتش به رستن از آن جای دلشکن
لیکن بر آن دو چون بری آرامتر نگاه
خواننده مرده‌ای است، نه چیز دگر جز این، 
مرغی که می‌نماید خشکی به جایگاه
سرزنده‌ای است با کشش زندگی قرین
مرغی نهفته بر سر بام و سرای ما
مبهم حکایت عجبی ساز می‌دمد
از ما برسته‌ای است، ولی در هوای ما
بر ما در این حکایت آواز می‌دهد
مرغ دوم، آیا مرغ درون ما یا نیما نیست که در عین سکوت، به خاطر ما- یا نیما می‌خواند- و مرغ اول، آیا مرغی غریبه با جهان ما نیست که خواندنش در ما نمی‌گیرد و جذبمان نمی‌کند؟ این هم به گمان من رازآمیزی کلام و زبان نیماست، که در دو صورت مرغ تجلی یافته است. 
لاشخورها
بسیاری شعرهای نیما، با وجود این که حالا کلیاتی از او پیش نظر داریم- حالا که مراجعه می‌کنیم- گمان می‌بریم که این شعر را قبلا نخوانده‌ایم. مسبب این گمان درست یا نادرست این است که این بار رمزی (گاه نمادگونه) در آن کشف می‌کنیم، که در دوردست حافظه ما، یادی از موضوعی جالب را زنده می‌کند و به امروز می‌کشاند. 
شعر «لاشخورها» یکی از این نمونه هاست. شعر، در مجموع تمثیل گونه‌ای است که چیزی همانند آن را قبلا شنیده یا خوانده‌ایم. 
به خاطر دارم در دوران جوانی که به اصطلاح «چپ می‌زدیم» یا «کله مان بوی قورمه سبزی می‌داد» به ما این گونه فهمانده بودند که: «سرمایه داری، به هر حال و حتی بدون انقلاب هم نابود شدنی است» وقتی می‌پرسیدیم: «آخر چرا و چگونه؟» پاسخ می‌داد (مثلا مسئولمان) که: «چون سرمایه داری هم رشد و هم فنایش مبتنی بر رقابت است و همیشه می‌کوشند تا هر یک پاره بزرگتری از منابع اقتصادی و سرمایه‌های جهان بیچارگان را از آن خود کنند (یا بخورند) به تدریج سرمایه دارهای ضعیف‌تر توسط سرمایه دار قوی‌تر بلعیده می‌شوند و بدین ترتیب، آنقدر همدیگر را می‌بلعند، تا وقتی که فقط تعداد کمتری از آنها باقی می‌ماند. این تعداد کم هم چون گرسنه می‌شوند، به خوردن هم ادامه می‌دهند تا آخر. 
این روند به این تمثیل می‌ماند که ما تعداد زیادی عقرب را (مثلا) در شیشه‌ای دربسته بیندازیم. پس از مدتی قوی ترها شروع به بلعیدن ناتوان ترها می‌کنند. و در نهایت، یکی قوی‌تر از همه باقی می‌ماند، که او هم خود از گرسنگی خواهد مرد. البته در این روزگار ما هنوز شاهد صدق چنین تمثیلی نشده‌ایم، ولی این را می‌بینیم که بلعیده شدن ناتوان تران توسط قوی تران ادامه دارد». 
شعر لاشخورها، به تعبیری، رمزی یا تمثیلی چنین را بازگو می‌کند: 
لاشخورها
درکارگاه کشمکش آفتاب و ابر
آن جا که در مه است فرو روی آفتاب
و یک نم ملایم
در کوه می‌رود
و در میان دره به اطراف جوی آب
یک زمزمه است دائم
با آن چه می‌دود، 
بالای یک کمر
ناگاه لاشخورها
- دو لاشخور که پیرو نحیفند
از حرص لاشخوری
بر مشت استخوان نشسته
با هم قرین و همدم و با چشم‌های سرخ
بسته نظر به هم. 
دیگر چه همدمی و چه راز دل است این
این انس […] با چه صفت می‌شود قرین
آنها چرا شدند در این وقت همنشین؟ 
این را کسی نداند. 
لیکن هر آن یکی که بمیرد از این دو دوست
آن دیگری بدرد از آن مرده گوشت و پوست
آن‌ها برای تغذیه گوشت‌های هم
اینسان به هم
نزدیک می‌شوند
 (۱۳۱۹) 
این شعر را که رمزی، یا نمادگونه تعبیر کردیم، در واقع بیشتر ویژگی تمثیلی دارد. تمثیلی انجیل گونه. چون حضرت عیسی بیشتر با برده‌ها و تهیدستان بی سواد سروکار داشت و نمی‌شد حقایق ژرف را مستقیما به آنها با زبان فصیح گفت، به تمثیل متوسل می‌شد و معنای مورد نظر خود را القا می‌کرد. 
اما آیا نیما هم با زبان اغلب رمزی، تمثیلی یا نمادگونه‌اش همین قصد را داشته و می‌خواسته نوگرایی غریبش را به یاری این عناصر بدیعی و در غیبت فصاحت زبانی به مردم زمانه‌اش حالی کند؟ به گمان من در این مورد و در بسیاری موارد، قضیه برعکس است. نیما خود جایی اشاره دارد که: من آسان می‌گویم تا دشوار را در میانه نهم! 
این حکم چگونه در این شعر و در بسیاری شعرهای او مصداق پیدا می‌کند؟ اصلا آیا خصلت اصلی شعرهای نیما، فلسفیدن و بیان غرایب است؟ به گمان من نه! چون موضوع شعرهای نیما اصلا دشوار نیست و حتی گاه در همان ابتدای شعر مشخص می‌شود. منظور نیما، یا کارکرد نیما، زبان شعرهای اوست. این ناهمواری و نحوشکنی نیماست، که یک «تم» ساده را، از طریق زبانی غیرمعمول بیان می‌دارد، وگرنه مفهوم چنین شعری را می‌توانست در یک رباعی فصیح و صریح بیان کند. همچنان که در شعرهای کلاسیک و نیمه کلاسیکش، این کارها را فراوان کرده است. 
او می‌داند و می‌کوشد به ما هم یاد بدهد، که وقتی هوشمندانه، بارقه‌های حسی خود را، به سیاقی نامعمول در زبانی نامعمول جاسازی کنیم، خود زبان شکاف‌ها و رازخانه هایی می‌پردازد که خواننده، در آن خفیه گاه‌ها، برق بارقه‌های دیگر، غیر از مفهوم کلی شعر را حس خواهد کرد و حدس و گمانش به کار خواهد افتاد. نیما شعرهایی دارد. اغلب بلند، که ما در پایان شعر هم، ممکن است به دریافتی صاف و ساده نرسیم، اما همان حیرت ما از نایافتن معنا، معنا را دورتر و زیباتر می‌کند. 
گل مهتاب
یکی از نمودهای عالی و مشخص «رمز و راز» در شعر نیما: 
وقتی که موج بر زیر موج تیره‌تر
می رفت دور
می ماند از نظر
شکلی مهیب در دل شب چشم می‌درید
مردی بر اسب لخت
با تازیانه‌ای از آتش
بر روی ساحل از دور می‌دوید، 
و دستهای او چنان
در کار چیره‌تر
بودند و بود قایق ما شادمان بر آب؛ 
از رنگ‌های در هم مهتاب
رنگی شکفته‌تر به درآمد: 
همچون سپیده دم
در انتهای شب
کاید ز عطسه‌های شبی تیره دل پدید. 
گل‌های «جیرز» از نفسی سرد گشت‌تر
زافسانه غمین پر از چرک زندگی
طرح دگر بساختند؛ 
فانوس‌های مردم آمد به ره پدید
جمعی به ره بتاختند
و آن نو دمیده رنگ مصفا
بشکفت همچنان گل و آکنده شد به نور
بر ما نمود قامت خود را
با گونه‌های سرد خود و پنجه‌های زرد
نزدیک آمد از بر آن کوه‌های دور
چشمش به رنگ آب، 
بر ما نگاه کرد. 
تا دیدبان گمره گرداب
روشنترش ببیند
دست روندگان
آسان ترش بچیند
آمد به روی لانه چندین صدا فرود
بر بال‌های پر صور مرغ لاجورد
گرد طلا کشید، 
از یکسره حکایت ویرانه وجود
زنگار غم زدود
وز هرچه دید زرد
یک چیز تازه کرد
آنوقت سوی ساحل راندیم با شتاب
با حالتی که بود
نه زندگی نه خواب. 
می خواست همرهم که ببوسد زدست او
می خواستم که او
مانند من همیشه بود پای بست او
می خواستم که از نگه سرد او دمی
افسانه‌ای دگر بخوانم از بیم ماتمی
می خواستم که بر سر آن ساحل خموش
در خواب خود شوم
جز بر صدای او
سوی صدای دگر، ندهم به یاوه گوش
و آنجا جوار آتش همسایه‌ام
یک آتش نهفته بیفروزم
اما به ناگهان
تیره نمود رهگذر موج
شکلی دوید از ره پایین
آن گه بیافت بر زبری اوج
در پیش روی ما گل مهتاب
کمرنگ ماند و تیره نظر شد
در زیر کاج و بر سر ساحل
جادوگری شد از پی باطل
و افسرده‌تر بشد گلی دلجو. 
هولی نشست و چیزی برخاست
دوشیزه‌ای به راه دگر شد! 
این شعر کمتر خوانده شده، به ما می‌فهماند که نیما، چه استاد چربدستی در به سر دواندن خواننده در نشیب و فراز و چم و خم زبانی و بیانی خود است. خواننده، اگر فقط یک بار این شعر را بخواند چه دستگیرش می‌شود؟ آیا این همه سطرها در این شعر نسبتا بلند، فقط نشان دادن و بازی با عکس ماه در آب است؟ 
چنین مضمونی را شاعر ماهری چون نیما می‌توانست در یک چهار پاره، یا شعر شکسته چند سطری تمام کند. 
شاید نقطه محوری شعر، همان عکس ماه در آب، یا «گل مهتاب» باشد، اما از همان ابتدای بازی با موج و زبر آب تیره و مخصوصا سطر «شکلی مهیب در دل شب چشم می‌درید» و «مردی بر اسب لخت» و «تازیانه‌ای از آتش» و خلاصه دویدن او بر ساحل، این پرسش پیش می‌آید که: شعر می‌خواهد به چه سمت و سویی برود. آیا نیما دارد تدارک وصف حادثه‌ای را برای ما می‌بیند؟ شاید! چون آنجا که سخن از «افسانه غمین دگر» پیش می‌آید و مردم با فانوس‌ها به سمت ساحل هجوم می‌برند، باید ماجرایی در حوالی دریا اتفاق افتاده باشد. آیا اشارتی به «خسوف» ممکن است باشد؟ قاعدتا: نه! چون بلافاصله پس از آمدن مردم با فانوس به بیرون، می‌خوانیم که: «وان نودمیده رنگ مصفا» / «بشکفت همچنان گل و آکنده شد به نور …» و حتی برای این که «دیدبان گرداب» او را ببیند، از جانب کوه به سمت ساحل می‌آید، تا آن جا که امکان چیدن آن میسر می‌شود و ضمنا همه چیز را هم با دست طلایی خود زیباتر می‌کند و از هر چیزی، چیزی تازه‌تر می‌آفریند. بعد راوی (شاعر) و هرکس با اوست (چون همه جا ضمیر جمع «ما» به کار رفته) از دریا به سمت ساحل می‌رانند. آن هم «با حالتی که بود/ نه زندگی نه خواب» و آرزوی بوسیدن او و پای بست او شدن و … که ناگهان: 
اما به ناگهان
تیره نمود رهگذر موج
شکلی دوید از ره پایین
آن گه بیافت بر زبری اوج
در پیش روی ما گلی مهتاب
کمرنگ ماند و تیره نظر شد
در زیر کاج بر سر ساحل
جادوگری شد از پی باطل
و افسرده‌تر بشد گل دلجو
هولی نشست و چیزی برخاست
دوشیزه‌ای به راه دگر شد! 
بعد از پایان شعر، حتی پس از چند بار خواندن، همچنان ما در تبیین ساخت و کارکرد واژگانی شعر، هم سرگشته می‌مانیم و هم از این بافت غریب ابژه‌ها و صداهای متنوع در شعر، حرکت نهایی شعر به سمت یک ابهام اسطوره‌ای، لذت می‌بریم و با خود می‌گوییم اگر چنین نبود ساخت شعر، چه بسا ما با شعری بی ژرفا و معمولی طرف بودیم. ما از همان اول شعر، با حضور ساختی پارادوکسیکال روبروییم که تصویر زیبای اول، با «شکلی مهیب در دل شب چشم می‌درید» برمی خوریم که نمی‌دانیم چیست. «چشم دراندن» شکل مهیب، شاید کسوفی در عصر را تداعی کند، یا خسوفی … اما مردی که بر اسب لخت پی تازیانه آتش تکان می‌دهد و می‌رود چیست؟ «رمز بیانی» از گریز از «هول» یا کسی که خبری به جایی می‌برد. همان خبر بد را. این دو «صدا». در عین متمایز بودن کامل، آغاز بخش اول کارکرد زبانی شعرند. دست سوار که هر لحظه در کارش چیره‌تر است کدام کار؟ اهتزاز تازیانه آتش و رفتار غریب او؟ به سطری دلگشا و سرشار از ظرافت منتهی می‌شود که آغازبندی زیبا و امیدبخش است: «… بودند و بوقایق شادمان بر آب.» قایق شادمان روی آب است و کمی دور از آنچه بر ساحل می‌گذرد و همین وجه بعدی پارادوکس بند اول و «صدای» سوم است. این صداست که «از رنگهای درهم مهتاب/ رنگی شکفته‌تر به درآمد/ «همچون سپیده دم در انتهای شب/ کایدزعطسه‌های شبی تیره د ل پدید …» پس شبی که «درمانده شکل مهیب» در آن چشم بود. 
با رویش گل مهتاب بند و بخش سر زنده‌ای را رو می‌کند و مردم، شاید از پی شنیدن پیامی از آن سوار، با فانوس به ساحل روی می‌آورند تا «واقعه» را تماشا کنند. واقعه‌ای که همان «نودمیده رنگ مصفاست» دنباله شعر و حتی دیدبان گرداب هم به این حادثه شیفته می‌شوند. ماه از بالابر آشیانه چندین صدا فرود می‌آید و در واقع در آب منعکس می‌شود و تبدیل می‌شود به گل مهتاب و بر آب و بر همه چیز رنگ طلا می‌کشد. 
در بند آخر، راوی (شاعر و همراه یا همراهانش) گویی مطمئن شده‌اند و پس از وصفی دلخواه از این نمادگونه روشنایی و امید، یا بهتر بگویم «رمز و راز» نور امید، قایق به سمت ساحل می‌رانند. 
ولی واقعه‌ای دیگر پیش می‌آید، که گویی با هیولای اول شعر پیوند دارد. چرا که در این بند ناگهان همه چیز در هم می‌ریزد و از زیر کاج بر ساحل «جادوگری» بر می‌خیزد. گل ماه پژمرده می‌شود و دوباره «هولی» می‌نشیند و «چیزی» برمی خیزد. این «چیز» چیست؟ «دوشیزه به راه دگر رفت» این دوشیزه چیست؟ حاصل افسون «هول» یا «جادوگر» است، یا روح روشنایی است که از میان این عرصه بدی‌ها در می‌رود؟ جوابی نداریم و همان بهتر که نداریم. اینها «صدا» های چهارم و پنجم اند، که در درون بافت زبانی شعر، مستتر بوده‌اند و بدین گونه مرموز رخ می‌نمایند. نیما گویی قصه‌ای غریب از رویایی شگفت را برای ما بازگو می‌کند. 

نگاه
به بهانه درگذشت عباس صادقی

عباس صادقی (پدرام) کارش را به صورت جدی از سال ۴۹ با کمک علیرضا طبایی در قالب مثنوی و رباعی آغاز کرد. از آثار پدرام که در سال‌های نخستین پس از پیروزی انقلاب اسلامی از پیشروان نامدار غزل نو محسوب می‌شد، می‌توان به مجموعه شعر «غزل خون» (۱۳۵۸) و «با شب نویسی‌ها» و نیز مجموعه شعر در دست انتشار «قلندرانه» نام برد که از ۱۳ سال پیش در حال انتشار است. او شامگاه پنج شنبه ۲۷ شهریورماه جاری در کرج درگذشت. 
به بهانه درگذشت این غزلسرای معاصر، با علیرضا طبایی، منوچهر آتشی و مجید شفق درباره ویژگی‌های شعرهای او به گفت وگو نشسته‌ایم. 
علیرضا طبایی: 
در آینه شعر پدرام می‌توان خیلی از حرکت‌های اجتماعی و ادبی و سیاسی این سرزمین را دید. عباس صادقی کار شاعری اش را از دهه ۴۰ به بعد آغاز کرد و آغاز کار وی بیشتر با غزل بود و از همان موقع هم رگه هایی از نوآوری و جست وجوگری در کارش وجود داشت که در میان هم نسل‌های خود در آن سال‌ها کارهایش به دل می‌نشست و ویژگی‌های خاص خودش را داشت و در مجموع می‌شد به آینده‌اش امیدوار بود. بعدها اولین مجموعه شعرش را با عنوان غزل خون در همان سال‌های اول انقلاب منتشر کرد که با توجه به محتوای آثارش که سرشار از جریان‌های جامعه آن روز و حرکت‌های اجتماعی و سیاسی و مبارزه با بی عدالتی‌های زاده رژیم گذشته و دفاع از آزادی و حریت بود، باعث شد کمابیش با استقبال طبقه شعردوست مواجه شود. در واقع کارهایش با توجه به کلام و محتوای شعری که داشت، گونه‌ای خاص بود که در بین دوستداران شعر، با اقبال مواجه شده، توانست ویژگی خاصی از خود ارائه دهد. 
عباس صادقی شاعری بود که اگر چه بعضی از سال‌های عمرش را در جست وجوهای بیهوده تلف کرد؛ ولی در مجموع حاصل تلاشش به صورت آنچه که امروز از او بجا مانده می‌تواند گویای برهه‌ای از زمان و گویای مسائل و آنچه بر شعر این سرزمین گذشته است، باشد که در آینه شعر او می‌توان خیلی از حرکت‌های اجتماعی، ادبی و سیاسی را دید. آنچه مهم است و دریغ برای انسان باقی می‌ماند، این است که او در سنی از بین ما رفت که می‌توانست تجربه هایش را که اندوخته بود، به صورت آثار خوبی عرضه کرده، در سال هایی که انتظار می‌رفت بعد از پشت سر گذاشتن آن گرفتاری‌های خاص خودش که به هر حال مقداری هم نسلان او با آن مواجه بودند و روزگار ما هم از این نوع گرفتاری‌ها کم ندارد، اینک زمانه‌ای بود که می‌شد از آن تجربه‌ها بهره برد و آثار خوبی عرضه کند. 
غزل صادقی از نظر کلامی خوب است اما از لحاظ محتوا، گاه با بیت‌ها و قطعات درخشانی مواجه می‌شویم، محتوای آثار او زنده بود و برخلاف خیلی از کسانی که ادعای شاعری می‌کنند و با موازین شعری آشنایی ندارند، پدرام شعر و وزن را می‌شناخت و این می‌تواند یکی از امتیازات هر شاعر باشد؛ در روزگاری که شعر ما تبدیل شده به آثاری که بعضی مواقع هذیان گونه است و زیر عنوان‌های مردم فریب، آثار هذیان گونه منتشر می‌شود، وجود او و کسانی که آثاری دارند که از میراث ادبی این مملکت بهره گرفته و در عین پایبندی به سنت‌های پویای ادبیات ما سعی می‌کنند حرکت‌های تازه و تلاش‌ها و تجربه‌ها و نوآوری‌های تازه را در کارشان لحاظ دارند و آثاری عرضه کنند که نمونه‌ای از آثار خوب شعر ما باشد، غنیمت است. 
منوچهر آتشی: 
چه بگویم، این روزها ما هم باید غم این از دست رفته‌ها را بخوریم، در این مدت کم دو یا سه نفر از دوستان خوبم از دست رفته‌اند، فرخ تمیمی، بهرام خائف، یکی یکی همین طور دارند می‌روند، چه خوب است در نشریات یادی از آنان شده یا اگر کتابشان چاپ نشده است، چاپ شود. وی گفت: عباس صادقی را سال‌های سال بود که ندیده بودم، یک بار با من تماس گرفت که می‌خواهد مرا ببیند، قرار هم گذاشت؛ ولی نیامد، از او فقط غزل خون را در اوایل انقلاب دیده‌ام که منتشر کرد. 
پدرام طبع غزل خوبی داشت، گهگاهی حالش خوب بود و سر ذوق بود، می‌آمد و پیش من شعر می‌خواند و حرف می‌زد؛ ولی در مواقع دیگر، بی حرف و شدیدا در خود فرو رفته بود؛ به هر حال، غزل متناسب با آن روزهای انقلابش بد نبود؛ ولی استعداد این را داشت که شعرهای بهتری در زمینه غزل بسراید. 
مجید شفق: 
شعر او شعری قوی بود که حال و هوای شعر امروز را بعد از غزل نیما داشت؛ ضمن آنکه با اخوان دوستی نزدیکی داشت. 
مهمترین کتاب او غزل خون است که در سال ۵۷ این اثر را منتشر کرد و بیشتر اشعار این مجموعه مربوط به فلسطین و رژیم شاه بود و رنگ سیاسی داشت. وی متأسفانه بعد از انقلاب شعری به آن صورت نگفته و کتابی چاپ نکرد. 

تولد فریدون مشیری

فریدون مشیری روز ۳۰ شهریور ماه ۱۳۰۵ در تهران متولد شد و از دوران جوانی سرایش شعر را آغاز کرد. دوران جوانی در قالبهای غزل و مثنوی شعر می‌سرود. پس از آشنایی با شعر نیمایی از قالب شعر کهن فاصله گرفت و توانایی خود را در این عرصه به نمایش گذاشت. مشیری خود را اسیر قالبهایی کهن نکرد و قلم خود را برای جنگ با نوگرایان به کار نبرد. از طرفی چندان بی ملاحظه و بدون معلومات به قالب نو نپیوست، که مانند بسیاری از شاعران هم دوره‌اش به بیراهه برود. او راهی معتدل را انتخاب کرد و با زبانی ساده و صمیمی به خلق اثر پرداخت. 
نگاه مشیری به جامعه و طبیعت نگاهی ملایم و احساسی است که نشان از حضور او در میان مردم و احساسات آنها می‌دهد. او در دوران شعری خود به آرامی و مداوم پیش می‌رود و هیچگاه از سرایش باز نمی‌ایستد. سخن از پاکی و زیبایی، بیان عواطف انسانی و به تصویر کشیدن طبیعت از خصوصیات او و شعرش می‌باشد. 
مشیری از شاعرانی است که سهم زیادی در پیشبرد شعر نو در بین مردم دارد. در حقیقت او مانند پلی میان شعر کهن و نیمایی بود که بسیاری از مخاطبان و جستجوگران از شعر او به شعر نیمایی و نو رسیدند. مشیری سالها در نشریات معتبر جامعه ایران قلم زد و آثار خوبی از خود به یادگار گذاشت و سرانجام در دوم آبان ۱۳۷۹ در تهران درگذشت و پیکرش را در بهشت زهرای تهران به خاک سپردند. 
آثار شعری منتشر شده از مشیری بدین شرح است: 
۱- تشنه طوفان. ۲- گناه دریا. ۳- ابر و کوچه. ۴- بهار را باور کن. ۵- پرواز با خورشید. ۶- از دیار آشتی. ۷- از خاموشی. ۸- مروارید مهر. ۹- آه، باران. ۱۰- دلاویز‌ترین. 

سایه روشن ادبیات

فرزند احمد محمود: درخواست تجدید چاپ «همسایه‌ها» 
در آستانه نخستین سالگشت درگذشت احمد محمود (اعطا)، سایت اینترنتی مربوط به این داستان نویس معاصر، توسط فرزندان او راه اندازی می‌شود. 
بابک اعطا- فرزند احمد محمود- در این باره گفت: قصد داریم با راه اندازی این سایت ادبی، احمد محمود را بهتر بشناسانیم. بنابراین در صفحه اصلی، هر چند به صورت کلیشه‌ای و معمول، زندگینامه، فهرست کتاب‌ها و بخشی از کتاب‌های چاپ شده و نیز از اخبار ادبی مربوط به محمود، در هر جای ایران، استفاده خواهد شد؛ اما در واقع قصد نداریم شکل کلیشه‌ای سایر سایت‌ها را داشته باشد؛ بنابراین تصمیم گرفتیم سایت را راه اندازی کنیم تا بتوانیم در حرکت، کارهایی انجام دهیم. وی گفت: عبارت محمود درباره قصه نویسی که گفته است: «داستان، تعریف حرکت نیست؛ بلکه تعریف است در حرکت»، در صفحه اصلی سایت آمده است. 
او بیان کرد: قرار است در بخشی از این سایت، خاطرات احمد محمود با دوستانش و کسانی که در طول تبعید و زندان با او همراه بودند، منتشر شود؛ که از جمله آنها حسن اربابی است که اعلام آمادگی کرد؛ تا خاطرات، عکس‌ها و مدارکی را در اختیار ما قرار دهد. 
وی همچنین گفت: عکس هایی از دوران بچگی تا زمان درگذشت احمد محمود بر روی صفحات این سایت می‌آید. 
بابک اعطا همچنین درباره تجدید چاپ کتاب‌های پدرش به خبرنگار ایسنا گفت: طی یک سال گذشته، درخت انجیر معابد، مدار صفر درجه، داستان یک شهر و غریبه و پسرک بومی، تجدید چاپ شده‌اند. 
او درباره تجدید چاپ کتاب همسایه‌ها نیز عنوان کرد: این کتاب به صورت قاچاق، فراوان منتشر شده است. برای من بسیار عجیب است که در همه جای ایران، این کتاب چاپ و پخش شده است. 
فرزند احمد محمود با بیان اینکه طی یک سال گذشته درخواستی برای چاپ مجدد همسایه‌ها نداده‌ایم، گفت: با انتشارات معین که سال‌ها با پدرم کار کرده است، در این باره صحبت کرده‌ام که اگر بشود، درخواست تجدید چاپ این کتاب را به وزارت ارشاد ببریم، ما تلاش خود را خواهیم کرد؛ اما اگر هم بخواهد تجدید چاپ شود، دلم نمی‌خواهد و کسی حق ندارد و این اجازه را نیز به کسی نخواهم داد که بخشی از آن را حذف کند. 
وی در پایان گفت: مراسم بزرگداشت احمد محمود روز پنج شنبه دهم مهرماه- دو روز زودتر از سال گشت درگذشت این داستان نویس- ساعت ۱۰ در مسجد نور میدان فاطمی تهران برگزار خواهد شد و بعد از ظهر همان روز دوستان و خانواده، بر مزارش گردهم می‌آیند. 
قاسمعلی فراست: «آیه‌های زمینی» زندگی بعد از جنگ را به تصویر کشیده است
با رمان «آیه‌های زمینی» زندگی بعد از جنگ را به تصویر کشیده‌ام و نگاهی واقعگرا به نسل‌ها دارم. 
قاسمعلی فراست، رمان نویس معاصر کشورمان با بیان این مطلب گفت: آدم هایی که بعد از جنگ، نگاه متفاوتی پیدا کرده‌اند و تعارضی که بین زندگی بعد از جنگ و نسل بازمانده جنگ وجود دارد، در رمان آیه‌های زمینی به تصویر کشیده شده است. 
فراست که پیش از این رمان‌های «گلاب خانم» و «نخل‌های بی سر» را نوشته، افزود: باید نویسنده، بعد از جنگ را هم ببیند و واقعیت‌های مربوط به این دوران خاص را درک کند. 
این نویسنده همچنین از تألیف و آماده سازی رمان دیگری از خود خبر داد که مضمون و موضوعی اجتماعی دارد اما هنوز اسم خاصی توسط فراست برای آن انتخاب نشده است. 
وی گفت: این رمان، نگاهی از سر تحقیق و تأمل به جوان امروز و مشکلات و معضلات فراروی وی دارد و تلاش شده که حوادث اتفاق افتاده در آن شکلی واقعی و منطقی به خود بگیرند. 
فراست در توضیح بیشتری درباره اثر مکتوب جدیدش گفت: مطمئن هستم این رمان با همه تلخی هایی که مطرح می‌کند، مخاطبان خود را خواهد یافت. 
رؤیا صدر، طنز پرداز: جشنواره طنز می‌تواند لمپنیسم را در طنز از بین ببرد
جشنواره بین المللی طنز با جریان سازی در جامعه می‌تواند جریان لمپنیسم را در طنز از بین ببرد. 
به گزارش خبرگزاری «مهر»، رویا صدر طنزپرداز در آستانه برگزاری نخستین جشنواره طنز با توجه به جایگاه طنز و طنزپردازان در ایران گفت: در حال حاضر، طنز در شرایط برزخ به سر برده و ما طنزی با تعریف مشخص در جامعه کنونی نداریم. با توجه به اظهاراتی که در میان نویسندگان وجود دارد، به نظر می‌رسد در شرایط کنونی کسی جرأت پرداختن به طنز را ندارد و در این وضعیت جشنواره طنز برای گرد هم آمدن افراد و جذب نیروهای جوان و رقابت میان افراد در حد کارهای شکلی باقی می‌ماند. 
وی خاطرنشان ساخت: جشنواره نمی‌تواند به صورت جریان مستقل عمل کند، چرا که طنز ما به بن بست رسیده و برگزاری جشنواره و تأسیس باشگاه طنزپردازان نیز کمکی نخواهد کرد. 
صدر در ادامه یادآور شد: خطر بروز جریاناتی مثل به کارگیری زبان لمپنیسم در عرصه طنز به خصوص در نشریات نسل سوم احساس می‌شود که البته در این مورد، جشنواره می‌تواند راهگشا باشد. در تلویزیون، سینما و حتی نشریات اثر طنز قابلی به چشم نمی‌خورد. طنز نویسان قدیمی عرصه خاصی برای قلم زدن ندارند و این نشان می‌دهد زمینه‌ای برای تداوم جشنواره نیست و در حال حاضر ما در دهه ۴۰ به سر می‌بریم. 
شاعران در هفته دفاع مقدس
فرهنگسرای اشراق به مناسبت هفته دفاع مقدس ویژه برنامه شعرخوانی از پنجم تا نهم مهر برگزار می‌کند. 
در این برنامه، شعرای برجسته و معاصر کشور هر روز از ساعت ۳۰/۱۷ تا ۳۰/۱۹ در سالن دوکوهه این فرهنگسرا ضمن برگزاری جلسات شعرخوانی به بحث و بررسی موضوع مقاومت می‌پردازند. 
عموم علاقه مندان بالاخص شعرای جوان کشورمان می‌توانند آثار خود را جهت شرکت در هفته شعر مذکور به نشانی فلکه دوم تهرانپارس، انتهای خیابان جشنواره، فرهنگسرای کانون ادبی ارسالی کنند. 

افزایش روزافزون توریست‌های ایرانی در ترکیه
سال ۲۰۰۴، یک میلیون نفر! 

از آنجا که چندین دهه است صنعت توریسم در کشورهای جهان مورد توجه قرار گرفته و به طور جدی به آن پرداخته شده است، کشورهای همسایه ایران هم از این صنعت دور نمانده‌اند. ترکیه یکی از این کشورهاست. براساس گزارش ماهنامه تخصصی توریسم ترکیه (آگوست ۲۰۰۳) فعالیت آژانس‌های ارزان قیمت در رابطه با جذب توریست ایرانی نسبت به سال قبل به طور چشمگیری افزایش یافته است. 

این فعالیت‌ها از حدود ۵ سال پیش در کشور ترکیه آغاز شده و هنوز ادامه دارد. قبل از این که به مطالب دیگر متن ماهنامه مذکور بپردازیم جا دارد تحلیلی دوجانبه از سیاست کشور همسایه و نیز وضعیت کشور خود و مسافران ایرانی عازم به ترکیه داشته باشیم. همانطور که می‌دانیم سال‌ها ترکیه از اقتصاد بیمار خود رنج می‌برد و هنوز هم از بدهی‌های چند ده میلیارد دلاری خود رهایی نیافته است. اما مسئله این است که این کشور در مقایسه با ۱۰ تا ۱۵ سال پیش به کلی دگرگون شده است. ترک‌ها از هیچ، چیزهایی ساخته‌اند و از آن استفاده می‌کنند که ریشه یابی این مسئله خود جای بحث دارد و در مقاله‌های آینده، به آن پرداخته خواهد شد. 
با تلاش بسیاری که این کشور انجام داد سرانجام عضو سازمان تجارت جهانی شد و از همه مهم‌تر صنعت توریسم را در حد مطلوب توسعه داد و این صنعت طی چند سال اخیر در این کشور چنان رشد داشته است که درآمد آن در سال ۲۰۰۲ به ده میلیارد دلار رسید. از طرفی این کشور پس از کسب تجاربی در زمینه توریسم، توریست ایرانی را در مقابل توریست اروپایی، کشورهای مشترک المنافع شوروی سابق و خاورمیانه به عنوان یک منبع مستقل شناخت و در اولویت قرار داد. این در حالی بود که از سال ۱۹۹۸ تا چندی پیش فقط ۳ آژانس در رابطه با جذب توریست ایرانی فعالیت داشته است، اما در حال حاضر حدود ۲۰ آژانس فعال در این زمینه وجود دارد. 
این آژانس‌ها قیمت‌های خود را تا نصف کاهش داده‌اند و آژانس‌های قدیمی را دچار بحران نموده‌اند. به همین دلیل ایرانیانی که قبلا به اروپا به عنوان محلی برای گذران تعطیلات و تفریح نگاه می‌کردند اکنون توسط شرکت‌های ترک جذب شده و به این کشور فرا خوانده می‌شوند. 
ترک‌ها باتوجه به مطالعاتی - هرچند کم - که در صنعت توریسم داشته‌اند، پی برده‌اند که توریست ایرانی به بازار توجه زیادی دارد و این نکته، بسیار مورد توجه مسئولان ترکیه در بخش جهانگردی قرار گرفته است. طبعا با کاهش قیمت امکانات رفاهی و غیره موج عظیم ایرانی‌ها به کشور ترکیه روی خواهند آورد و خرید از بازارهای این کشور چند برابر خواهد شد و ارزآوری هنگفتی در پی خواهد داشت. 
ماهنامه تخصصی توریسم ترکیه در ادامه می‌نویسد: این توریست‌ها (ایرانی‌ها) به آثار تاریخی و فرهنگی چنان اهمیت نمی‌دهند و آنچه بیشتر برایشان مهم است بازار و خرید است. طبق آمار، تعداد توریست‌های ایرانی عازم ترکیه ۳۲۴ هزار نفر در سال ۲۰۰۰ است. این آمار در سال ۲۰۰۱ به ۳۴۸ هزار نفر و در سال ۲۰۰۲ به ۴۳۳ هزار نفر، و در ششماهه اول سال ۲۰۰۳ به ۲۴۶ هزار نفر رسیده است و انتظار می‌رود امسال تعداد توریست‌های ایرانی در ترکیه ۱۵ تا ۲۰ درصد افزایش یابد و در سال ۲۰۰۴ این تعداد به یک میلیون نفر افزایش خواهد یافت. 
از طرفی آژانس‌های مذکور در کشور مقصد، به منظور افزایش مشتری قیمت‌ها را کاهش داده‌اند و این سیاست تا حدی پیش رفته که در اجلاسی دوروزه در محل شرکت تورسات، شرکت‌های ایرانی و ترک تصمیم گرفتند که فعالیت مشترکی را از سر بگیرند. این همکاری از چنان اهمیتی برخوردار بود که وزیر فرهنگ و توریسم ترکیه در این اجلاس شرکت نموده و پروتکل‌های همکاری را امضاء کرد، و قرار بر این شد که شرکت‌های ایرانی خود را با مدل اتحادیه ترک تطبیق دهند. 
اهمیت توریست‌های ایرانی برای کشور ترکیه بدان درجه رسیده که وزیر فرهنگ و توریسم ترکیه از اهمیت توریست ایرانی سخن می‌گوید و اطمینان می‌دهد که در سال‌های آینده این فعالیت گسترش خواهد داشت. این وزیر، تعداد ایرانیانی که قادر به سفر تابستانی هستند را ۶ تا ۷ میلیون نفر تخمین زد و طبق آمار ارائه شده توسط وی، ۵/۳ تا ۴ میلیون نفر از تعداد مذکور - که حتما به سفر خواهند رفت در درجه اول دبی را ترجیح می‌دهند، سپس سوریه، بعد عربستان، و در مرحله چهارم ترکیه را به عنوان تفریحگاه انتخاب می‌کنند. وی در جایی دیگر می‌گوید: خصوصیت توریست ایرانی این است که تفریح را همراه با بازار و تجارت در نظر دارد و علاقه چندانی به اماکن باستانی و تاریخی ندارد. 
مشخص است که وقتی چنین آمار دقیقی از توریست ایرانی و برنامه ریزی بر روی آن توسط سازمان توریسم ترکیه انجام گرفته است، پس مسئله حائز اهمیت است. طبعا رابطه بین دو کشور در تبادل صنعت و غیره می‌تواند مثمرثمر باشد. اما اگر این تبادل‌ها بر استانداردها و اصول بنیادین استوار باشد و از سوی سازمان‌های جهانی مورد تأیید قرار گیرد، بی تردید، رقابتی که در حال حاضر بین آژانس‌های ترکیه با یکدیگر از یکسو و آژانس‌های ایرانی از دیگر سو به وجود آمده یک رقابت کاملا ناسالم بوده و باعث رکود اقتصادی مخصوصا در کشورمان ایران خواهد بود. دلیل عمده این مسئله این است که با ارزان کردن و کاهش دادن قیمت‌ها، آژانس‌های فعال در این بخش که سرویس‌های متناسب با هزینه‌ها به مسافر ارائه می‌کنند را از عرصه خارج کرده و با قیمت‌های ارزان به مسافران سرویس دهی می‌کنند. 
نتیجه این امر، ناراضی بودن توریست هاست که وقتی به ایران برمی گردند نمی‌دانند نارضایتی خود از سرویس دهی ناقص و رفتار نادرست مسئولان تور را با چه کسی در میان گذارند و احیانا به کجا شکایت برند. (در این رابطه به تفصیل سخن خواهیم گفت و طی مباحثی حقوق توریست و مسائل پیرامونی آن را خواهیم شکافت.) آژانس‌های کشور مقصد نیز متناسب با کاهش قیمت‌ها، کیفیت سرویس دهی را کاهش می‌دهند اما تفاوت آنها با آژانس‌های ایرانی در این است که این آژانس‌ها سرویس‌های با کیفیت بسیار پایین‌تر نسبت به قراردادهای منعقده با شرکت ایرانی را به مسافر عرضه خواهند کرد و هیچ کس جوابگوی آن نخواهد بود. در نتیجه مسافر در کشور مقصد اعتراض می‌کند و جوابی قانع کننده نمی‌شنود چراکه به دلایل مختلف، مثل: ندانستن زبان، ترس از پلیس، در دسترس نبودن مسئولان مربوطه، آشنا نبودن به کشور مقصد و غیره، نمی‌تواند مشکل خود را مطرح کند. اگر هم به آژانس ایرانی شکایت کند، باز هم چیزی عوض نخواهد شد، زیرا مسئولان آژانس‌ها اظهار می‌دارند طبق قرارداد، آژانس‌های ترک باید سرویس مطلوب را ارائه دهند. در نتیجه مسافرین اولین قربانیان این روند نادرست خواهند بود. 
راهنمایان ترک در ترکیه تأخیر ۲ ساعته دارند. در اجاره مینی بوس تعلل می‌کنند، در پی گرفتن پورسانت از طریق خرید مسافران هستند و لذا آنها را به هر کجا که بخواهند و هر فروشگاهی که سوددهی بیشتری برایشان داشته باشد هدایت می‌کنند و … در نتیجه یک نوع کارشکنی دوطرفه به وجود خواهد آمد و متعرضین هیچ دادگاهی جهت اقامه دعوی نخواهند داشت. شاید یکی ازدلایل این ماجرا، قراردادهایی باشد که اغلب به نفع طرف ترک بسته شده و همانطور که وزیر توریسم ترکیه اظهار می‌دارد، باید آژانس‌های ایرانی خود را با آژانس‌های ترک تطبیق دهند. چه تناسب عادلانه‌ای! و تأسف از این که آژانس‌های ایرانی به راحتی تن به قراردادهای یک طرفه می‌دهند و با مشاهده سرویس دهی‌های ناقص و غیرقابل قبول، دم برنمی آورند. 

چرا تا به حال این سئوال در ذهن مسئولان آژانس‌های کشورمان مطرح نشده که «چرا فقط ما باید خود را با آنان تطبیق دهیم.» چرا نباید این قراردادها به معنای واقعی دوطرفه باشد؟ 
آیا با کاهش شدید قیمت‌ها (فقط به منظور جلب توریست) چند درصد از مشتریان به آژانس‌های با کیفیت بالا مراجعه خواهند کرد؟ و به راستی چه کسی پاسخگوی این بازار آشفته است؟ 
مسئله دیگری که باید در این مقوله به آن پرداخت این که است تبادل توریست بین دو کشور کاملا یک طرفه است. یعنی از کشور ایران سیل توریست به ترکیه روان است اما هیچ توریستی از ترکیه به ایران نمی‌آید. 
بسیاری از آژانس‌ها براین عقیده‌اند که این همکاری سود چندانی در پی ندارد؛ پس اگر چنین است ادامه این همکاری برای چیست؟ در حال حاضر تعداد آژانس‌های هوایی به هشت آژانس افزایش یافته است، درصورتی که از سال ۱۹۹۸ تا سال ۲۰۰۲ فقط یک شرکت هوایی (ماهان) انتقال مسافرین را به عهده داشت و اینک خطوط هوایی ترکیه، ایران ایر، کیش ایر، و در سال ۲۰۰۲ کاسپین ایر و ساها ایر و آسمان ایر و فلای ایر نیز به آنها اضافه شده است. علاوه بر این توریست زمینی نیز افزایش چشمگیری داشته است که نمی‌توان از این تعداد نیز چشم پوشید. 
و بالاخره مهم‌ترین عامل انعقاد چنین قراردادهایی، توجه نکردن و ارزش ننهادن به ظرفیت‌های عظیم گردشگری سرزمین خودمان است. آنچنان ضعیف عمل کرده‌ایم که کشوری چون ترکیه را، که از هیچ حیث قابل مقایسه با جاذبه‌های گردشگری کشور نیست، به مکان و مأمن توریست‌های ایرانی تبدیل می‌کنیم و با دست خود، خود را به قعر رکود اقتصادی می‌اندازیم. بی شک بی اطلاعی از پتانسیل‌های گردشگری و خصوصا بخش اکوتوریسم این مرز پرگهر باعث خواهد شد که روز به روز ایرانیان در پی گردشگاه‌های آنچنانی به سفر خارجی بپردازند درحالی که خود صاحب سرزمینی هستند که جزو پنج کشور نخست اکوتوریستی جهان است. 
کلامی با دولت: 
بی شک ریشه یابی روئیدن قارچ‌های توریسم بیمار در کشور بازتاب منفی بر روند کار ادارات مرتبط با این صنعت خواهد داشت. مطلب مذکور هشداری جدی به مسئولین محترم سازمان‌های مختلف ایرانگردی جهانگردی است تا درمورد بیماری مهلکی که مرز بازرگان و مرزهای هوایی کشورمان را در ترکیه فراگرفته تدبیری بیندیشیم و خوب است دلایل و عوامل دخیل در سفر توریست‌های ایرانی به کشور ترکیه را به طور جدی ریشه یابی کنیم و در جهت رفع موانع گام برداریم. مطمئنا یکی از بهترین راهکارها معرفی ایران و جاذبه‌های بی همانند آن است. 

دهاتی همیشه مسافر
یاد آدم‌ها، یاد کوه‌ها! 

 … زمان می‌گذرد و آدم‌های کوه در آغوش برف و صخره و باد، پیر و پیرتر می‌شوند و می‌پندارند که دور از همه باید و نبایدها، این سراسر جهان است که پیر می‌شود! کشتزارهای پای کوه گندم برآوردند و درو شدند و گوسپندان دنبه جنباندند و چریدند و به کارد رسیدند. درختان شکوفه کردند و باز ریختند و میوه دادند و چیده شدند و برگ ریختند و بر سرما و از باد بر خود لرزیدند. زنان زیبا پیر گشتند و کوره راه چشمه، آن باریکه نرمون و پر از قصه‌های عاشقانه را از خاطر بردند و کورمال به کار رشتن، سربند کردند. 
مردان از کوه پایین آمدند، پیر و خسته و از نیمه راه یا قله فرقی نکرد و همگی خاطره‌های برف و باد را در آفتاب عصر بلند از یاد بردند یا نبردند. اما کوه همچنان آن دورها با چشم‌های بی تماشا هنوز ایستاده است، بی پیری و مرگ و این جبر بودن است که «پیری از آن آدمیان است و کوه را از گذار و کردار زمان خدشه‌ای نیست. کوه بزرگتر و بی عصب‌تر! و بی دل‌تر از آن است که از گذشت زمان این عنکبوت موذی بودن خوابش خراش بردارد.» 
شب بر کوه می‌گذرد همچنان که ماه و همچنان که ما و کوه پشت زمان‌ها و مکان‌ها باز می‌ماند. آدم‌ها، عاشق‌ها، تنها‌ها! می‌آیند، نگاهش می‌کنند، شیفته‌اش می‌شوند از شانه‌های سردش در سکوت یا در هیاهویی که خود بپا می‌کنند بالا می‌روند و پایین می‌آیند. برخی هم برای همیشه آن بالا می‌مانند!! پاها، چه پاهای بسیاری در خلوت روشن کوه از کوچه‌های خواب زده شهر تا گردن یالها و سر قله‌ها خویش را بالا کشید تا تماشا کند طلوعی دیگر را از فراز کوه و خود غافل که تماشای گذر عمر می‌کرد. دستان! دستان تمنای چه بسیار که بر سر و دوش صخره و کوه چنگ انداخت و تن خسته بالا کشید. 
چشمان شیفته، چقدر این همه سال چشم‌های شیفته را دیدم و دیدید، با هم دیدیم من و ما وکوه. کوه و ما دیدیم و گذشتیم و نگذشت این همه سال. این همه آمدن، این همه رفتن. این همه مردن، دل بزرگ و سنگیش را نلرزاند و ماند بر سر بودن خویش، سرد و ساکت و فقط تماشا کرد و نگذشت و گذشتند و گذشتیم و می‌گذریم … و اینچنین است که روزگار می‌گذرد. 
عباس جعفری

ماجراهای طبیعت
اسب وحشی
قسمت دهم

نوشته: ارنست تامپسون ستون
برگردان: حمید ذاکری
یال و دمش، چون همیشه افراشته نبود و جنبش موزون و سرعت گامهایش چون آغاز کار نبودند، ولی هنوز پیش بود و می‌تاخت و می‌تاخت و می‌تاخت. 
یک ساعت، یک ساعت دیگر، آن‌ها همچنان می‌رفتند. دوباره پیچیدند و راه دیگر کردند - راه مطلوب جو. وقتی به گدار بزرگ «آریو» رسیدند، شب نزدیک می‌شد- بیست مایل تمام. اما جو بی ذره‌ای مجال چیرگی خستگی برتن، اسب آماده را لگام گرفت و اسب پیشین را به حال خود رها ساخت. بیچاره اسب رها شده، نفس زنان خود را به نهر آب رسانید و آنقدر آب نوشید و نوشید تا مرد. 
جو، آگاه از حال و روز هولناک اسب سیاه، خود را کنار کشید و منتظر ماند بدان امید که سیاه کف کرده به آب برود. اما او هوشیار‌تر از آن بود که جو می‌پنداشت؛ سر فرود آورد و تک جرعه‌ای نوشید، سم بر نهر کوبید و در پاش و پشنگ آب، از نهر گذشت و جو خشمگین به دنبالش رکاب زد و وقتی آخرین بار دیده شدند، «سیاه» دور از دسترس، پیش می‌رفت و اسب جو به دنبالش خیز برمی داشت. 
وقتی جو، پای پیاده به کمپ برگشت، صبح شده بود. داستان کار، خلاصه از این قرار بود: -هشت اسب مرده - پنج مرد خسته و از پای درآمده - «پیشگام» بی رقیب، سالم و آزاد. 
 «غیرممکنه؛ همچین چیزی نمی‌شه. ولی، خوب، شده. چه می‌شه کرد؟! متأسفم. برای همه چی متأسفم. ولی بالاخره یه کاری می‌کنم. دفعه بعد لاشه‌اش را به کمپ می‌کشم- حیوان جهنمی.» جو چنین گفت و خود را از خستگی بر زمین رها کرد. 
***
این سفر، «ترکی ترک» پیر آشپز بود. او تعقیب را با علاقه‌ای وصف ناپذیر، چون دیگران، تماشا کرده بود، و وقتی کار با شکست پایان گرفت، فنجانی قهوه در دست و نیشخندی بر لب گفت: «آن موستانگ - اول و آخر- مال من است. غیر از این باشد باید بروم بمیرم!» و چنان که عادت او بود برای تأیید سخنانش به کتاب مقدس اشاره کرد و همچنان فنجان در دست گفت: «فلسطینی‌ها را مورد تأمل قرار دهید. حساب کنید اگر آن‌ها می‌خواستند سامسون را به زور بگیرند می‌توانستند؟ البته که نه. پس چه کار کردند؟ عقلشان را به کار انداختند. گشتند و گشتند تا ضعف طبیعی او را یافتند. پس دلیله را فرستادند سراغش. همین طور حضرت آدم (ع). او چرا رانده شد؟ اگر نقطه ضعفش نبود هنوز هم در ناز و نعمت، در بهشت عدن سیر می‌کرد. ضمنا دیگر برای پنج هزار دلار نیست که می‌خواهم او را بگیرم. قضیه بالاتر از این حرف هاست.» 
تعقیب و آزار فراوان، «پیشگام» را وحشی‌تر از همیشه کرده بود. اما باعث نشد که چشمه‌های آنتیلوپ را ترک کند. این تنها آبشخوری بود که تا یک مایل از هر طرف کاملا باز و بی حفاظ بود و هیچ دشمنی نمی‌توانست بدون آن که دیده شود در آن پناه بگیرد. او تقریبا هر روز ظهر به اینجا می‌آمد و پس از آن که کاملا اطراف را می‌پایید برای آب خوردن به چشمه می‌رفت. 
او، پس از دستگیری اسبان حرمسرایش، تنهای تنها مانده و سراسر زمستان را چنین گذرانده بود، و ترکی ترک پیر از این موضوع به خوبی آگاه بود. دوست آشپز پیر، مادیان کوچک قهوه‌ای زیبایی داشت که به نظر می‌رسید برای پایان دادن کار مناسب است. پس یک جفت پابندمحکم، یک بیل، یک کمند یدک، یک تیر چوبی ستبر فراهم آورد و سوار بر مادیان به سوی چشمه‌های معروف به راه افتاد. 
چند آنتیلوپ در تازگی فرح بخش صبحگاهی از مقابل او گریختند و منظره زیبایی را در پیش چشمانش به نمایش گذاشتند. گله‌ها در گروه‌های کوچک و بزرگ این سو و آن سو پراکنده بودند. بعضی لمیده، بعضی به چرا. آوای بلند و شیرین چکاوک‌های مرغزار از هر کنار شنیده می‌شد. زمستان آفتابی و بی برف فلات‌های کوچک غرب آمریکا گذشته و بهار نزدیک بود. علف می‌خندید، چکاوک می‌خواند، آنتیلوپ شادمانه برمی جست و نسیم خوش بود- انگار همه طبیعت به اندیشه عشق گراییده بود و این اندیشه، انبساطی در چیزها پدید آورده بود. عشق، هوا را انباشته بود. 
عشق در ذرات هوا جاری بود و همین بود که چون مادیان کوچک قهوه‌ای به دشت درآمد، بینی خود را بالا گرفت، دمی هوا را بویید، سرپایین انداخت و یال جنباند، دوباره سر بالا کرد و هوا را بویید و پس از چند بار، گویی آن همه سرخوشی را تاب نیاورد، شیهه‌ای طولانی و تیز و لرزان سر داد که بی گمان آواز عشق بود- اگر که آواز عشق را در مادیان بتوان بازشناخت. 
 «ترکی ترک» پیر باد را امتحان کرد و وضع زمین را آزمود، دهانه حفره‌ای که قبلا کنده بود، اکنون باز شده و آب آن را پر کرده بود و لاشه چند موش و سگ چمنزار غرق شده در آن به چشم می‌خورد. رد پاهای جدید در اطراف گودال کوچک دیده می‌شد. دسته‌ای سعد کوفی را نزدیک زمینی نرم و پرعلف انتخاب کرد و یک تیر چوبی را در آن فرو برد، سپس گودالی، چندان بزرگ که بتواند او را به تمامی پنهان کند، حفر کرد. آنگاه پتوی خود را کف آن پهن و جای نشستن خود را آماده کرد. افسار مادیان کوچک را کوتاه کرد، به حدی که حیوان به سختی می‌توانست تکان بخورد، پس در زمین میانه، کمند گشوده خود را پهن کرد و انتهای آن را به تیر چوبی گره زد. نگاهی به اطراف کار انداخت. روی طناب را با خاک و علف پوشاند. باز نگاهی به دور و بر کرد؛ همه چیز آماده و کامل بود: مادیان، پیش درآمد بهار، بوی خوش عشق، حلقه طناب، دام؛ اسارت. پس به داخل کمینگاه خزید. 
حدود ظهر، پس از انتظاری طولانی، شیهه عاشقانه مادیان، از زمین‌های مرتفع غرب پاسخ داده شد و زمانی بعد بر روی بلندی، در پس زمینه آسمان، موستانگ سیاه پدیدار شد. تضاد رنگ اسب با زمینه سپید آبی، شکوه این منظره را دو چندان می‌ساخت. 
با گام‌های بلند و موزون فرود آمد، اما هوش غریزی و آگاهی ذاتی اش به همراه تجربه سال‌ها مواجهه با تعقیب و دام، او را وامی داشت که هراز گاهی قدم سست کند، سر فرود آورد و پوز بر علف بگشاید و شیهه‌ای ملایم سر دهد. 

اعراب را جدی بگیرید
دیالوگ با اعراب- (بخش پایانی) 
زیر ذره بین اعراب سالهاست که درباره رژیم صدام اختلاف نظر دارند. درباره میزان مسئولیت صدام در رنج مردم عراق بحث‌های بسیار در صفحات روزنامه‌های نخبه عرب و همچنین استودیوهای الجزیره درگرفت. شخصیت‌های مخالف عراقی میهمانان همیشگی این بحث‌ها بودند. آنچه در همه این بحث‌ها مشهود بود این است که تقریبا همه عرب‌ها به انگیزه‌های آمریکا مشکوک بودند ولی چندان هم از صدام خشنود نبودند. 

الجزیره پیشرو این شیوه جدید بود اما موفقیت آن به ظهور شبکه‌های ماهواره‌ای عربی منجر شده که اخبار و گفتگوهای سیاسی پخش می‌کردند. این صحنه اکنون به صحنه‌ای کاملا رقابتی تبدیل شده است. شبکه mbc عربستان، lbc- الحیات لبنان، انصار حزب الله، تلویزیون ابوظبی و دیگر شبکه‌ها اکنون با الجزیره رقابت می‌کنند. هر یک از شبکه‌ها تلاش می‌کنند که متفاوت باشند و در این راه برای جذب مخاطب بیشتر به تندروی سیاسی و پخش نظرات رادیکال و تصاویر حیرت آور روی می‌آورند. 
داستان دو جنگ

این رسانه‌های جدید عربی وقایع را برای مردم ترسیم می‌کنند. فقدان دموکراسی موجب شده که این رسانه‌های خبری قدرتمندتر شوند، زیرا رقبای کمی دارند. برای جلب افکار عمومی اعراب امروز باید بیش از توجه و تأثیر بر خیابان‌ها و کاخ‌ها بر شرکت کنندگان و مخاطبان این برنامه‌ها متمرکز شد. 
به نظر می‌رسد دولت بوش این ضرورت را بعد از ۱۱ سپتامبر دریافته باشد و به همین دلیل چندین نماینده به برنامه‌های الجزیره فرستاد. اما این اشتیاق اولیه در مراحل بعدی جای خود را به ناامیدی و خشم از نزدیکی این شبکه با القاعده در پوشش خبری اش و همچنین نگرش خصمانه به سیاست‌های آمریکا در افغانستان و عراق داد. 
فشار دولت بوش به الجزیره برای سانسور نوارهای بن لادن موجب شد که عرب‌ها شعار آزادی بیان آمریکا را تمسخر کنند. 
اما نادیده گرفتن الجزیره و شبکه‌های دیگر چاره کار (آمریکا) نیست. آمریکا به جای گریز از آنها باید سعی کند چارچوب بحث در دنیای عرب را از طریق کار کردن روی آنها و گشودن باب یک دیالوگ واقعی تغییر دهد. انجام این کار به چیزی بیش از فرستادن مقامات به گفتگوهای تلویزیونی نیاز دارد. زیرا حضور این مقامات و ظاهر شدن آنها در صفحه تلویزیون تنها اندیشه‌ها و برداشت‌های بینندگان را (درباره آمریکا) تقویت می‌کند. مثلا در یکی از برنامه‌های اخیر الجزیره نظرسنجی از بینندگان درباره این پرسش صورت می‌گرفت که «آیا آمریکا در عراق به عنوان یک قدرت امپریالیستی عمل می‌کند؟» هرچه یکی از مقامات بلند پایه آمریکایی بیشتر در این برنامه سخن می‌گفت، بر تعداد کسانی که به این پرسش پاسخ مثبت می‌دادند افزوده می‌شد. در پایان برنامه ۹۶ درصد از پاسخ دهندگان جواب مثبت داده بودند. 
برخلاف تصور بعضی که ممکن است فکر کنند چنین نگرشی تغییرناپذیر است، چنین نیست. بعد از حملات
۱۱سپتامبر مردم کشورهای عربی با قربانیان این واقعه ابراز همدردی می‌کردند و رسانه‌های نخبه درباره عواقب این حمله بحث می‌نمودند. یوسف القرضاوی (یکی از اسلام گرایانی که به دلیل حضور در الجزیره مشهور شده است) و
۵میانه روی دیگر با صدور فتوایی حملات تروریستی را ضد اسلام خوانده و آن را محکوم کردند و خواستار مجازات عاملان آن شدند. این موضوع اصلا مورد توجه غرب قرار نگرفت. جنگ در افغانستان هم با مخالفت جهانی چندانی روبه رو نشد (اگر چه بسیاری از همان ابتدا درباره ادعاهای آمریکا درباره مسئولیت بن لادن در حملات ۱۱ سپتامبر تردید داشتند). نقطه عطف حقیقی برای افکار عمومی اعراب اشغال دوباره خونین کرانه باختری در اوائل بهار سال ۲۰۰۲ توسط آریل شارون بود. در درگیری‌های جنین این خشم به اوج خود رسید. شاید کمتر اظهارنظری به اندازه سخنان جورج بوش در آن زمان، چنین عرب‌ها را خشمگین کرده باشد. او در اوج درگیری‌ها شارون را «مرد صلح» خواند. این اظهار نظر که بارها و بارها در رسانه‌های عربی تکرار شد به عنوان مفاد ناتوانی آمریکا در درک حساسیت‌های عرب‌ها باید مورد توجه قرار گیرد. موضع دولت آمریکا در آن زمان که در داخل به دلیل عدم مداخله و از سوی حاکمان عرب به دلیل عدم انجام اقدام کافی به شدت مورد حمله قرار گرفت، فضای تکان دهنده‌ای به وجود آورد. کالاهای آمریکایی در سطح گسترده تحریم شدند. این از نظر اقتصادی اهمیت چندانی نداشت اما به بخشی از زندگی سیاسی و فرهنگی در کشورهای عربی تبدیل شد. 
شعبان عبدالرحیم از خوانندگان مصری با آواز ضدآمریکایی «حمله به عراق» به شهرت بسیار رسید. تا پایان مارس ۲۰۰۳، بسیاری از همان اسلام گرایانی که از آمریکا علیه القاعده حمایت می‌کردند از جمله قرضاوی خواستار جهاد و دفاع از عراق در برابر حمله آمریکا شدند. 
سالها بود که عراق به همراه فلسطین از نگرانی‌های عرب‌ها به حساب می‌آمد. پوشش خبری گسترده و بی وقفه عملیات روباه صحرا در سال ۱۹۹۸ بود که برای اولین بار مخاطبان فراوانی را به شبکه الجزیره جذب کرد. حمایت از مردم عراق که از تحریم‌ها رنج می‌بردند یکی از اصول قدرتمند هویت جدید عربی و اسلامی شده بود. 
اتفاقی هم نبود که بن لادن تحریم‌های اعمال شده علیه عراق و همچنین رنج‌های فلسطین را یکی از موضوعات اصلی برای تحریک خشم اعراب می‌دانست. بر این باور بودند که آمریکا مسئول نخست رنج‌های انسانی مردم عراق است و همین باور بود که موجب شد اکثر اعراب درباره ادعای آمریکا مبنی بر آزادی مردم عراق بدگمان باشند. 
علی رغم همه اینها افکار عمومی اعراب نسبت به جنگ اخیر از پیش تعیین شده نبود. 
اعراب سالهاست که درباره رژیم صدام اختلاف نظر دارند. درباره میزان مسئولیت صدام در رنج مردم عراق بحث‌های بسیار در صفحات روزنامه‌های نخبه عرب و همچنین استودیوهای الجزیره درگرفت. شخصیت‌های مخالف عراقی میهمانان همیشگی این بحث‌ها بودند. آنچه در همه این بحث‌ها مشهود بود این است که تقریبا همه عرب‌ها به انگیزه‌های آمریکا مشکوک بودند ولی چندان هم از صدام خشنود نبودند. هر بار که او سعی می‌کرد توده‌های عرب را مخاطب قرار دهد و آنها را به خیزش تشویق کند، واکنشی را برمی انگیخت که در نهایت به تضعیف موضع خودش منجر می‌شد. 
بنابراین اگر دیپلماسی دولت بوش صادقانه‌تر و غیرقلدرمآبانه‌تر بود، حمایت بین المللی بیشتری برای جنگ علیه صدام حتی در دنیای عرب بدست می‌آورد. 
اما واشنگتن این راه را انتخاب نکرد و به جای آن به محاسباتی از این نوع تکیه کرد که مثلا افکار عمومی عرب با پیروزی سریع آمریکا در عراق تغییر می‌کند و تصاویر عراقی هایی که به نیروهای آمریکایی همچون نیروهای آزادیبخش خوش آمد می‌گویند آنها را تکان خواهد داد. 
رادیکال‌ها از قدرت نظامی آمریکا دچار «شوک و وحشت» می‌شوند و طبقه متوسط اعراب از خشنودی مردم عراق از آزادی تازه بدست آمده شان تحت تأثیر قرار می‌گیرد. 
صداهای ضدآمریکایی محو می‌شود و دریچه‌ای جدید برای تفکری نو گشوده خواهد شد. 
این یک سناریوی غیرواقعی بود اما چون این تئوری هیچگاه آزموده نشده بود، کسی نمی‌توانست حقیقتا آن را رد کند. عرب‌ها هیچگاه شاهد درگیری که نو محافظه کاران در واشنگتن انتظار داشتند و پیش بینی کردند نبودند. جنگ در رسانه‌های غربی آغاز شد با این مضمونی که آمریکا و انگلیس در انزوا قرار گرفته علیه اراده همه دنیا اعلام جنگ کرده‌اند. به نظر می‌رسید که نیروها خود را برای مقاومتی سخت آماده می‌کردند. پوشش خبری رسانه‌های عربی بر تلفات غیرنظامیان، آمریکاییها، بمباران ساختمان‌ها و خشم عراقی‌ها متمرکز شده بود. بمباران تصادفی یک بازار در بغداد در روز ۲۸ مارس بارها و بارها از تلویزیون‌ها پخش شد و خشم و انزجار مردم را برانگیخت. 
سقوط ناگهانی بغداد از شدت فضای حاکم کاست، اگرچه عرب‌ها فکر نمی‌کردند که عراق در این جنگ پیروز شود. سقوط مجسمه‌های صدام لحظه‌ای مهم بود که تقریبا بحث درباره جنگ را در آمریکا پایان داد اما در رسانه‌های عربی مورد توجه چندانی قرار نگرفت. آنها گفتند که این تصاویر ساخته نظامیان آمریکایی است که با حضور عده کمی از عراقی‌های واقعی نمایش داده می‌شود. بقیه این ماجرا هم که با بحث هایی درباره سوءمدیریت آمریکا و انگلیس، خشم عراقی‌ها و مقاومت روبه رشد چریکی ادامه یافت. 
در ادبیات اخبار مربوط به جنگ، نیروهای آمریکایی همواره مهاجم خوانده می‌شدند. 

حضور آمریکا در عراق هم اشغال توصیف می‌شد و این، اشغال منزجرکننده کرانه باختری و نوارغزه توسط اسرائیل را تداعی می‌کرد و چون اکثر عرب‌ها حمله فلسطینی‌ها علیه اسرائیلی‌ها را واکنش مشروع به اشغال می‌دانند پس حملات به نیروهای آمریکایی و انگلیسی در عراق هم قابل درک و توجیه پذیر تلقی می‌شد. خلاصه آنکه رسانه‌های عرب این جنگ و وقایع بعد از آن را هیچگاه سریع، تمیز و موفقیت آمیز و به ویژه بی خطر و ملایم برای بینندگان و خوانندگان شان ترسیم نکردند. 
برخی عوامل دولت آمریکا مشکل را تشخیص دادند و درصدد رفع آن برآمدند. اقدامات آنها بر ترویج سیاست‌های دولت از طریق حضور در رسانه‌ها و فرستادن سخنگویان رسمی و نیمه رسمی خود به این رسانه‌ها و تلاش برای نشان دادن تصویری مثبت از آمریکا متمرکز بود. این شیوه دست آوردی نداشت زیرا مخاطبان احساس می‌کردند که قرار است گیج و گمراهشان کنند. ایجاد یک شبکه تلویزیونی عربی از سوی آمریکا که طرح آن مطرح شده بود هم چندان چاره ساز نبود زیرا این شبکه برای جذب مخاطب زمان زیادی نیاز داشت و از سوی دیگر هر برنامه سیاسی تبلیغ به حساب می‌آمد و شبکه‌های ماهواره‌ای موجود هم نیاز مخاطبان به موسیقی، شعر و سرگرمی‌های دیگر را برطرف می‌کرد. بالاخره اینکه رسانه‌های جدید عربی هم مطبوعات و هم رادیو تلویزیون برای هر جایگزینی که آمریکا بخواهد آن را به راه اندازد رقبای قدری هستند. 
اگر گروه مشورتی درباره دیپلماسی مردمی در دنیای عرب و اسلام که سه ماه پیش به درخواست کنگره تشکیل شده است فقط توصیه کند که منابع بیشتری به بهبود وجهه آمریکا در این کشورها اختصاص داده شود یا همان شیوه‌های سنتی در این راه به کار بسته شود، قطعا فرصت مهمی را از دست داده است. این گروه باید شیوه‌ای متفاوت در تعامل آمریکا با کشورهای منطقه توصیه کند. شیوه‌ای که مبتنی بر گفتگو با عرب‌ها باشد و به مشارکت طلبیدن آنها. یورگن هابرماس فیلسوف آلمانی میان اقدام «استراتژیک» و «ارتباطی» تمایز قائل شده است به این صورت اولی برای نفوذ بر دیگران در جهت منافع خود انجام می‌شود و دومی برای جستجوی حقیقت. این در حقیقت همان تمایزی است که متفکران عرب میان دیالوگ و اشکال دیگر نبرد روشنفکری قایل هستند. اقدامات آمریکا برای جلب افکار عمومی تنها در چارچوب استراتژیک قرار می‌گیرد. 
نظرات و تفکرات مخاطبان تنها تا جایی مورد توجه قرار می‌گیرد که بتوان آن را دستکاری کرد. عرب‌ها و مسلمانان تشخیص می‌دهند که این اقدامات تبلیغات است و آن را نمی‌پذیرند. آنها با این شیوه‌ها از ناحیه رژیم‌های شان آشنایی دارند و از اینکه با آنها مانند کودک رفتار شود خشمگین می‌شوند و می‌دانند کی با آنها مانند طرف واقعی دیالوگ رفتار می‌شود و کی تنها ابزار و وسیله هستند. 
یک مصری به شدت از این موضوع گله مند بوده و می‌گوید: آمریکایی‌ها فکر می‌کنندکه عرب‌ها حیوان هستند، فکر می‌کنند ما هیچ چیز نمی‌فهمیم و نمی‌دانیم. تنها با رفتار برابر با عرب‌ها و مسلمانان و گوش دادن با دقت به آنها و تشخیص موارد همگرایی بدون کوچک کردن موارد مورد اختلاف است که می‌توان پیامی مثبت فرستاد. 
ممکن است این کار آسانی نباشد، به ویژه برای این دولت، اما واشنگتن باید درباره منافع و نظرات خود بحث کند نه اینکه فقط به آسیب شناسی اعراب بپردازد. در کنار حرف عمل هم باید صورت گیرد و تنها در این صورت است که شانسی برای متقاعد کردن مخاطبان به شدت بدبین و دچار سوءظن خود دارد. 
اگر موضوع گفتگوی واقعی مطرح شود، به شدت در میان افکار عمومی جدید اعراب بازتاب خواهد یافت. به ویژه اینکه از زمانی که محمد خاتمی رئیس جمهور ایران در اواخر دهه ۱۹۹۰ موضوع گفتگو را مطرح کرد، مردم درباره آن بحث می‌کنند. واشنگتن به جای تکیه بر حاکمان عرب و یا هدف گرفتن جوانان باید روشنفکران، سیاستمداران روزنامه نگاران و دیگر چهره‌های مردمی را هدف قرار دهد که در شکل دهی افکار عمومی اعراب نقش دارند. گفتگوی معنادار با این نخبگان رسانه‌های جدید به آمریکا کمک می‌کند و شاید تا حدی موجب بروز هدف و هویت مشترک شود. 
یک دیالوگ موفق نیازمند آن است که ملاحظات قدرت به حداقل رسانده شود و احترام متقابل رعایت شود. در دیالوگ میان آمریکا و اعراب هیچگاه نباید واقعیت قدرت آمریکا نادیده گرفته شود اما اشاره مستقیم به این برتری هم تلاش‌های منطقی را ناکام می‌گذارند. منتقدان و نویسندگان عربی و اسلامی به نابرابری قدرت توجه زیادی دارند. 
تکیه بر «شوک و وحشت» برای جلب حمایت، به جای آنکه طرف مقابل را قانع کند، بیشتر او را بیگانه می‌کند. تهدید به استفاده از زور، تأثیر آن در کوتاه مدت هرچه باشد فرقی نمی‌کند، به خصومت با آمریکا دامن می‌زند و موجب درگیری می‌شود. تا وقتی آمریکا شیوه‌اش را تغییر ندهد، بعید به نظر می‌رسد که نگرش عرب‌ها به طور همزمان تغییری کند، زیرا سیاستمداران و روشنفکران مردمی برای انتقاد از آمریکا با لحنی حتی تندتر از این انگیزه کافی دارند. سخنان ضدآمریکایی مخاطبان بسیاری دارد و در دنیای عرب نشانه‌ای از اصلیت، شجاعت و تفکر سالم است، اما خط طرفدار آمریکا، فرصت طلبی سطح پایین تلقی می‌شود. 
اگر دولت بوش به طور جدی می‌خواهد عرب‌ها را بسیج کند و شاهد خاورمیانه‌ای دمکراتیک‌تر و لیبرال‌تر باشد و حمایت آنها را از اشغال عراق و جنگ با ترور بدست آورد، باید این انگیزه‌ها را تغییر دهد؛ باید تشخیص دهد که طبقه نخبه عرب می‌تواند از جانب خود صحبت کند و از نادیده گرفته شدن بیزار است. این تنها به معنای کمک کردن به میانه روها و راندن رادیکال‌ها نیست. حمایت آشکار از آمریکا باعث بی اعتباری هر عربی می‌شود. بنابراین جانبداری از کاندیداهای مورد علاقه آنها را تخریب می‌کند. بهتر است با همه طیف‌ها تعامل برقرار شود، یک گفتگوی واقعی و مشارکت طلبیدن آنها که دیدگاه‌های سیاسی خصمانه‌ای دارند مهمتر از حمایت از آنهایی است که با مواضع آمریکا موافقند. در حال حاضر اکثریت عرب‌های فعال سیاسی به ویژه تحصیل کردگان و غرب گرایان و نخبگان رسانه‌های جدید اکنون احساس ضعف و سرخوردگی می‌کنند. گوش دادن به آنها موجب می‌شود که در جریان بحث قرار گیرند. 
همانطور که هیأت ویژه دیپلماسی مردمی در شورای روابط خارجی گفته است، تردیدی نیست که تصاویر کلیشه‌ای از آمریکا به عنوان کشوری مبتکر، خودخواه، متظاهر، بی اعتنا به دیگران و بی میل و ناتوان از حضور در دیالوگ بین تمدنها، بسیار ریشه دار و فراگیر شده است. 
چنین نگرش هایی موجب می‌شود که فضا برای پذیرفتن هر ابتکار عملی باز شود. اکثر عرب‌ها هم از مشکلات فوری دنیای عرب آگاهند. هدف سیاست آمریکا باید یافتن راه هایی برای به مشارکت طلبیدن افکار عمومی مشتاق اصلاحات اما بدبین و مقاوم در برابر قدرت آمریکا باشد. 
هر ابتکار عملی باید با تشخیص صادقانه‌تر بدگمانی عرب‌ها به نیات آمریکا آغاز شود. واشنگتن باید به همه منافع و نیات پشت سیاست‌های آمریکا اعتراف کند. 
نباید انتظار چندانی داشت. هدف واقع بینانه اولیه باید این باشد که سیاست آمریکا از تردید کنونی (اعراب) بهره ببرد. 
آمریکا باید با درخواست صادقانه برای احیاء دمکراسی آغاز کند. سیاستگذاران آمریکایی همواره از بیم پیروزی اسلامگراها در انتخاب آزاد، در تشویق دمکراسی برای عرب‌ها تردید می‌کردند. اکنون که لیبرال سازی سیاسی به عنوان هدف اولیه آمریکا مطرح شده است تنها راه بدست آوردن اعتبار برای آمریکا در نگاه عرب‌ها نشان دادن تمایل واقعی برای پذیرفتن نتیجه انتخابات است، هر چند که برای واشنگتن راضی کننده نباشد همانطور که درباره نتایج انتخابات اخیر در ترکیه چنین کرد. 
لیبرال‌های عرب از این گلایه دارند که برای سال‌ها برای حقوق بشر و آزادی مردم بدون حمایت آمریکا مبارزه کرده‌اند و اکنون می‌پرسند چرا همه چیز اکنون باید متفاوت شود، وقتی جنگ با ترور و خشم نسبت به وقایع عراق رژیم‌های عرب را سرکوبگرتر کرده است. واشنگتن باید برای اینکه آنها این وعده‌ها را بپذیرند دلیلی بیاورد. هدف واشنگتن باید اثبات این موضوع در عمل باشد که آمریکا متحد واقعی مردم عرب در تحقق خواسته آنها برای اصلاحات است، نه اینکه این اصلاحات را از بیرون تحمیل کند. 
الحیات در مقاله اخیر خود به خوبی دیدگاه دوگانه اعراب نسبت به نقش آمریکا را ترسیم کرده است: «ما به اصلاح سیستم آموزشی خود نیاز داریم، حتی اگر آمریکایی هایی‌ها بگویند که چنین کنیم.» واشنگتن باید این حساسیت‌ها را بشناسد و درک کند. تهدید موجب بروز مقاومت می‌شود. 
مهمترین موضوع اما همچنان عراق است. اقدامات آمریکا در آن کشور طی ماه‌های آینده تأثیر فراوانی بر روابط آمریکا با دنیای عرب دارد. عرب‌ها به شدت به نبرد فلسطینی‌ها متعهد هستند و همه پیچیدگی‌های آنجا را می‌دانند و درک می‌کنند که هر تلاشی برای دستیابی به صلح در آنجا ممکن است به شکست منجر شود. اما در عراق چنین نیست. عرب‌ها چنین باور دارند که دست آمریکایی‌ها در عراق باز است و نتیجه کار هر چه باشد تحقق نیات واشنگتن است. بنابراین باید پیشرفت‌ها به دست آید. 
احیاء نظم عمومی و استقرار یک دولت کارآمد عراقی، بسیار مهم و حیاتی است. نیروهای آمریکا باید از استفاده بیش از حد از زور یا عقب نشینی پشت دیوارهای بلند کاخ قدیمی صدام خودداری کنند. واشنگتن باید درباره صنعت نفت عراق و تأمین مالی طرح‌های بازسازی این کشور شفاف باشد. دولت منتخب هرچه زودتر باید استقرار یابد. باید به مطبوعات عراق اجازه داده شود که به صراحت از تشکیلات اشغال آمریکا انتقاد کنند، زیرا اگر چه ممکن است این کار چندان سازنده نباشد اما چنین فضای بازی می‌تواند نمونه‌ای قدرتمند از نحوه فعالیت رسانه‌های آزاد ایجاد کند. واشنگتن باید به صراحت و به طور پی در پی در رسانه‌های عربی توضیح دهد که چه می‌کند. 
بدون شک اگر تغییر محسوسی در سیاست‌های واشنگتن ایجاد نشود، هر مقدار گفتگو نمی‌تواند افکار عمومی اعراب را درباره آمریکا و نیات آن تغییر دهد. 
فشار بر اسرائیل برای از میان بردن شهرک‌ها، فراهم کردن زمینه انتخابات آزاد در عراق و تسهیل روند دادن ویزا به عرب‌ها برای سفر به آمریکا، می‌تواند لطمه‌ای که طی دو سال گذشته به روابط میان آمریکا و اعراب وارد شده را جبران کند. اما تنها در صورتی که درباره همه اینها در رسانه‌های مستقل عربی بحث شود دیالوگ‌ها با عرب‌ها معجزه نمی‌کند. صبر و شکیبایی نیاز است. دولت بوش باید ناخشنودی و بی میلی به دیپلماسی، تمایل به تهدید و زور و میل به تقسیم دنیا به دو گروه خیر و شر را کنار بگذارد. اما دیالوگ بهترین راه است و شاید تنها راه دستیابی به اهدافی که بوش برای خاورمیانه ترسیم کرده است. 
فارین افیرز

گزارش
خوش بین نگران
نگاه توماس فریدمن به تحولات عراق

من ذاتا آدم خوش بینی هستم؛ هفته گذشته در تل آویو یک دوست اسرائیلی به من گفت که می‌داند چرا خوش بین هستم، چون من کوتاه قد هستم و افراد کوتاه قد چون فقط می‌توانند بخشی از لیوان که نیمه پر است را ببینند، نه نیمه خالی آن را خوش بین هستند. 

اما این روزها حتی کسی مثل من با این دید هم برای دیدن نیمه پر لیوان در عراق مشکل دارد. من هنوز درباره عراق خوش بین هستم اما یک «خوش بین نگران». خوش بینی من مبتنی بر یک اتفاق بزرگ است که روی داده و نگرانی ام براساس دو اتفاق کوچک دیگر که روی نداده است. 
آن اتفاق بزرگی که در عراق روی داده این است که با سرنگونی صدام حسین نوعی هماهنگی صددرصد منافع میان آرزوهای آمریکا برای عراق و آرزوهای اکثریت خاموش عراق پدید آمده است. ما آمریکایی‌ها و مردم عراق هر دو می‌خواهیم که به جای رژیم صدام حسین یک حکومت مدرن تشکیل شود. این همپوشانی امیال و آرزوها بسیار مهم است. عراق ویتنام نیست. به همین دلیل است که بازماندگان رژیم صدام که خواستار احیاء قدرت و نفوذ خود هستند چنین مقاومتی می‌کنند، دفتر سازمان ملل در بغداد و مقدس‌ترین مسجد شیعه را منفجر می‌کنند. 
از میان بردن این همپوشانی منافع میان آمریکا و اکثریت خاموش عراق آسان نیست. شورای حکومتی عراق وزرا را منصوب کرده و وزرا دولت را اداره می‌کنند. وضعیت عادی به بسیاری از خیابان‌ها بازگشته است. 
اما نکته نگران کننده این است که مقاومت صدامی‌ها در برابر آمریکا نیرومند‌تر شده نه ضعیف‌تر. من می‌گویم آنقدر نیرومند شده که یک جنگ جدید برای نابودی نیروهای صدام در مثلث سنی نشین نزدیک بغداد لازم است. دو واحد گارد جمهوری در این منطقه ذوب شدند و باید بقایای آنها را شکست داد. جنگ را باید پایان داد، اما آنها که باید جنگ را پایان دهند ما نیستیم. این یک جنگ کاملا شهری است و اگر ما به تنهایی برای پایان دادن بر آن اقدام کنیم نتیجه همان می‌شود که طی دو هفته گذشته بود: حملات مرگبار. 
ما به طور کاملا اتفاقی ۱۰ پلیس عراق را در یک شهر کشتیم و یک پسر بچه ۱۴ ساله را در شهری دیگر به ضرب گلوله از پا درآوردیم، او در جشن عروسی به اجرای مراسم سنتی تیراندازی هوایی مشغول بود. آمریکایی هایی که عربی صحبت نمی‌کنند. نمی‌توانند در جنگ شهری عراق مبارزه کنند. این را فراموش نکنید. اگر شمار این تیراندازیهای تصادفی بیشتر شود، حتی اکثریت خاموش عراق هم علیه ما موضع می‌گیرند. این همان چیزی است که صدامی‌ها می‌خواهند. به همین دلیل است که من تنها وقتی بیینم دولت جدید عراق نیروی امنیتی نیرومند داخلی خود را تشکیل داده از نگرانی هایم کم می‌شود، نیرویی با تجهیزات اطلاعاتی خود برای مبارزه با صدامی‌ها. این تنها راه ریشه کن کردن آنهاست و تنها عراقیها می‌توانند در این جنگ مبارزه کنند. اگر آمریکایی‌ها به کشتن عراقی‌ها ادامه دهند، ما نابود می‌شویم. موضوع دیگری که از نگرانی‌های من می‌کاهد این است که ببینم عراقی‌ها در انظار عمومی به زبان عربی از منافع مشترک خود با آمریکا دفاع کنند. هرگاه مقام‌های بلندپایه آمریکایی به من می‌گویند که بعضی عراقی‌ها از آنها به خاطر کم کردن شر صدام از آنها تشکر کرده‌اند، پاسخ من این است که ممکن است از آنها بخواهید این موضوع را به زبان عربی در تلویزیون الجزیره بگویند؟ تحقق این رویداد در آینده نزدیک چندان میسر نیست. زیرا بسیاری از عراقی‌ها هنوز نگران آن هستند که وقتی ما این کشور را ترک کنیم صدام بازگردد و همه آنها که با ما همکاری کردند را مجازات کند. 

آمریکا چنان دافعه‌ای در دنیای عرب و اسلام دارد که حتی اگر تنها و تنها با انگیزه آزادی مردم به عراق رفته باشد، مردم نمی‌توانند با آغوش باز از آن استقبال کنند. زیرا ما فکر می‌کنیم که عراق را آزاد کرده‌ایم و مستحق تحسین هستیم اما این حقیقت را فراموش کرده‌ایم که اینکه عراقی‌ها خودشان خودشان را آزاد نکرده‌اند برای آنها بسیار تحقیرآمیز است. حضور ما در عراق یادآور این موضوع برای آنهاست. دلیل دیگر آن است که اگر چه ما و عراقی‌ها آرزوهای مشترکی داریم، اما اینطور به نظر آنها می‌رسد که ما برنامه‌ای عملی برای دستیابی به این اهداف نداریم. 
باید این تردید‌ها را برطرف کنیم، زیرا ما نمی‌توانیم تا وقتی که لازم بدانیم در عراق بمانیم بدون اینکه عراقی‌ها آماده دفاع از نتیجه کار باشند. 
قانون اول فریدمن در خاورمیانه این است که: آنچه افراد به طور خصوصی می‌گویند بی معنی است، آنچه مهم است مواردی است که به طور علنی از آن دفاع می‌کنند. وقتی عراقی‌ها از اهداف مشترک ما در حرف و با جان خود دفاع کنند، خوش بینی من حدی نخواهد داشت و هر لیوانی پر می‌شود. 
نیویورک تایمز
ترجمه: نیلوفر قدیری

سایه روشن سیاست

امضاء کافی نیست

تا پیش از صدور قطعنامه شورای حکام آژانس بین المللی انرژی اتمی درباره فعالیت‌های هسته‌ای ایران، تمام تلاش آژانس معطوف به امضای پروتکل الحاقی از سوی ایران بود. اما امروز البرادعی سخن دیگری می‌گوید. 
مدیر کل آژانس بین المللی انرژی اتمی سه روز پیش در گفت وگو با بخش فارسی بی. بی. سی گفت: اکنون که قطعنامه علیه ایران به تصویب رسیده، مسئله امضای پروتکل دیگر برای آژانس در اولویت قرار ندارد بلکه بیش از هر چیز ایران باید اطمینان دهد که تمام مقررات پیمان منع گسترش جنگ افزار هسته‌ای را رعایت می‌کند و تمام فعالیت هسته‌ای اش را به آژانس گزارش داده است. 
البرادعی حتی این سخن پیشین را که امضای پروتکل منجر به کاهش فشارهای بین المللی به ایران خواهد شد نفی کرد. وی در اینباره گفت: در شرایط کنونی امضای پروتکل به بحث هایی که در مورد برنامه هسته‌ای ایران مطرح است و فشار بین المللی بر ایران پایان نخواهد داد بلکه این بحث‌ها و فشارها زمانی به پایان خواهد رسید که ایران تمام اطلاعات مورد درخواست آژانس بین المللی انرژی اتمی را در اختیارش بگذارد. 
البرادعی در این مصاحبه با بیان اینکه تعیین ضرب الاجل در قطعنامه شورای حکام برای ایران را به منزله تهدیدی برای تهران نمی‌داند گفت: آژانس بین المللی انرژی اتمی روند درخواست اطلاعات در مورد برنامه غنی سازی اورانیوم در ایران را از ماه اوت سال گذشته میلادی آغاز کرده است و بنابراین با گذشت بیش از یکسال از این روند باید اطلاعات مورد نیاز خود را در این زمینه بدست آورده باشد. اما اطلاعاتی که ایران در این مدت در اختیار گذاشته بسیار با کندی و تأخیر عرضه شده و بارها نیز تغییر کرده است. 
وی در این مصاحبه با بیان اینکه آژانس بی طرفی و استقلال خود را حفظ خواهد کرد و تسلیم فشار قدرتهای جهانی نخواهد شد، گفت: اگر ایران تا پایان اکتبر (اوایل آبان ماه) تمام اطلاعات مورد درخواست این آژانس را در مورد برنامه هسته‌ای اش عرضه نکند، ناچار خواهد شد مراتب را به هیأت رئیسه آژانس گزارش کند و هیأت رئیسه امکان دارد پس از بحث و بررسی تصمیم بگیرد مسئله عدم همکاری ایران را به شورای امنیت سازمان ملل ارجاع کند. 
جو سازی تازه
دیپلمات‌های آژانس بین المللی انرژی اتمی ادعا کردند، تداوم فعالیت‌های غنی سازی اورانیوم در ایران می‌تواند نشانی از «همکاری محدود» ایران با این آژانس در قالب ضرب الاجل تعیین شده از سوی شورای حکام آژانس بین المللی انرژی اتمی برای تهران باشد. 
به گزارش خبرگزاری فارس به نقل از خبرگزاری فرانسه، فعالیت آزمایشی تاسیسات غنی سازی اورانیوم نطنز آغاز شده است. این خبرگزاری بدون ذکر منبع خبر خود در ایران به نقل از یک دیپلمات غربی ناشناس نزدیک به آژانس بین المللی انرژی اتمی نوشت: ما انتظار چنین چیزی را داشتیم. این اقدام مطلوب ما نیست و ما آن را پاسخی مناسب به درخواست‌های خود نمی‌دانیم. 
به گفته این دیپلمات غربی آغاز به کار آزمایشی تاسیسات غنی سازی اورانیوم در نطنز نشان می‌دهد، ایران همکاری محدودی از خود نشان خواهد داد. 
مارک گوزداکی، سخنگوی آژانس بین المللی انرژی اتمی، با اشاره به تاکید تهران بر وجود آلودگی‌های هسته‌ای با منشأ خارجی در ایران گفت: ما از ماه ژوئن اطلاع داشتیم ایران بهره برداری آزمایشی از تاسیسات نطنز را آغاز کرده و این مسأله در گزارش ماه اوت آژانس به شورای حکام انعکاس یافت. 
پس از انتشار خبر آغاز به کار آزمایشی تاسیسات هسته‌ای نطنز، یک دیپلمات غربی ادعا کرد، با آغاز فعالیت این مجموعه و ادامه فعالیت‌های غنی سازی اورانیوم در آن، شناسایی منشأ آلودگی هسته‌ای در ایران ناممکن خواهد بود. 
این گزارش خبرگزاری فرانسه در حالی منتشر می‌شود که بازرسان آژانس بین المللی انرژی اتمی قرار است هفته آینده برای پیگیری مأموریت قبلی خود به تهران بیایند و وزیر امور خارجه ایران گفته است ایران «به صورت اصولی» با پیوستن به پروتکل الحاقی مخالفتی ندارد. بازرسان قرار بود دیروز به ایران بیایند اما براساس توافقی دوجانبه این سفر به هفته آینده موکول شد. 
گزارش سیا در باره ایران
سازمان اطلاعات مرکزی آمریکا (سیا) در گزارش مشروحی، به بررسی موقعیت ایران و شرایط داخلی و بین المللی آن پرداخته است. 
در این گزارش پیشینه تاریخی، موقعیت جغرافیایی و ژئوپلتیک، منابع طبیعی، مشکلات زیست محیطی، ساختار جمعیتی، ترکیب قومی، مذهبی و استانی، ساختار حقوقی و قانونی، ساختار سیاسی، آرایش جناحی داخلی و اپوزیسیون، وضعیت حقوقی و بین المللی و عضویت در سازمان‌های بین المللی، وضعیت رابطه با آمریکا، شرایط اقتصادی، وضعیت بیکاری، تورم و درآمد خانوار‌ها، دادوستدهای اقتصادی، سیستم‌های ارتباطی و حمل ونقل، هزینه‌های نظامی و چالش‌های بین المللی ایران مورد بررسی قرار گرفته است. 
سایت بازتاب با اعلام این خبر افزود: به رغم وجود برخی اشتباهات  عمدی یا سهوی  که به طور نمونه می‌توان به بالا نشان دادن تولید ناخالص ملی که بیش از ۴ برابر رقم اعلام شده از سوی ایران و بانک جهانی درج شده و همچنین حجم بودجه نظامی  که حدود ۹ برابر رقم واقعی منتشر شده  اشاره کرد. این گزارش حاوی اطلاعات فشرده و جهت داری از وضعیت ایران در ابعاد گوناگون است که شکل دهنده تصویر کلی از ایران در ذهنیت دولتمردان آمریکایی و اروپایی است. 

شبحی به نام «لانس آرمسترانگ» 
پیراهن طلایی

مسیح فرزانه - ورزشکاران بزرگ دنیا هنگامی که از دنیای حرفه‌ای بازنشسته می‌شوند شروع به چاپ و یا انتشار کتاب خاطرات خود می‌کنند اما «لانس آرمسترانگ» دوچرخه سوار معروف آمریکایی و قهرمان چند دوره از مسابقات «توردو فرانس» قبل از خداحافظی از دوچرخه سواری قسمتی از خاطرات خود را در روزنامه «گاردین» به چاپ رسانده است. خاطراتی که مربوط به برخورد و آسیب دیدگی وی در آخرین دور از مسابقات «تور فرانسه» بود. 
وی می‌گوید: قبل از شروع رقابت‌های این فصل و با توجه به جوی که در اردوی اکثر تیمها مشاهده کردم، متوجه شدم که این دوره باید از سطح بسیار بالاتری برخوردار باشد. روز اول کنار اتوبوس تیم و همراه مدیر تیم «یوهان بروی نیلز» در حال صحبت کردن در مورد مسابقات ۴ ساله پیش «تور دوفرانس» بودیم. مسابقاتی که من بدون هیچ بدشانسی، اعم از آسیب دیدگی و یا تصادف قهرمان شدم. برای این فصل از رقابت‌ها تمریناتم را از زمستان سال قبلش آغاز کرده بودم. به هیچ وجه روحیه خوبی نداشتم، زیرا در حال جدایی از همسر اولم «کیک» بودم و تمام این قضایا، ذهن و روحم را تسخیر کرده بود. هرچی سعی می‌کردم که این مسئله را فراموش کنم، به هیچ وجه نمی‌توانستم، به خود می‌گفتم: «لانس» فراموشش کن، اما هنگامی که سوار دوچرخه می‌شدم، دوباره یادم می‌آمد. 
در هنگام برگزاری «تور» نیز اتفاق بدی برایم افتاد. در منطقه «دونین لیپر» دچار صدمه دیدگی شدم و کمی طول کشید تا مجددا سلامتی ام را بازیابم، بعد از پایان مسابقه نیز مطلع شدم که فرزندم دچار سینه درد شده است، باید بدون وقفه «پاریس» را ترک می‌کردم و به پیش او می‌رفتم و پس از بازگشت از پاریس برای دور بعد مسابقات آماده می‌شدم و به خودم این اطمینان را می‌دادم که شاید، اگر وارد جاده شدم مجددا فرم ایده آلم را پیدا کنم، اما مشکل تنها این نبود و از من توقعات بزرگی داشتند، یعنی می‌خواستند من معجزه کنم و بهتر از سال قبل باشم و هنگامی که شما چنین فشارهایی را تحمل کنید، مطمئنا پس از ورود به مسابقات می‌بازید، در این حرف شک نکنید!!! 
دور بعد آغاز شد و من هفتم شدم و همه متوجه شده بودند که در زندگی شخصی من چه چیزی می‌گذرد، عملکرد و انرژی من به کلی تحلیل رفته بود و این بار «یان اولریش» آلمانی که هر روز بهتر از روز قبل می‌شد فاصله‌اش را با من از لحاظ امتیازی بیشتر می‌کرد، او به تازگی به تیم «بیانچی» پیوسته بود. 
در همان دور «اولی» که تصادف کردم، تیم ما عقب افتاد، در آن دور ۱۷۶ دوچرخه سوار شرکت کرده بودند، تازه اوج بدشانسی این بود که «استخوان» کتف، دوست و هم تیمی من یعنی «تایلر همیلتون» هم شکسته شده بود، اما او با همان وضعیت حتی مسابقه هم می‌داد!!! من ضعیف شده بودم، اما تیم ما فوق العاده مسافت بین «جوین ویل» و «سینت دیزیر» که حدود ۹/۴۲ «مایل» بود را در زمان ۱ ساعت و ۱۸ دقیقه و ۲۷ ثانیه طی کردند، و نفر دوم حدود ۳۰ ثانیه با تیم ما فاصله داشت، با این برد وضعیت تیم «پست آمریکا» بهترشد و حتی رتبه من به دوم رسید. پس از چند هفته ما در اقامتگاهی در کوه‌های «آلپ» در حال استراحت بودیم، اصلا احساس خوبی نداشتم، اما سعی می‌کردم به خودم تلقین کنم که باید به تمریناتم ادامه دهم، ما مسابقات طولانی و سختی را پیش رو داشتیم، و اگر بخواهید از ۱۰۰ درصد حساب کنید باید می‌گفتم ما تنها ۱۰ درصد راه را آمده‌ایم. دور بعد از منطقه‌ای به نام «آلپ دی هوز» آغاز می‌شد و تازه سر و کله رقبا پیدا شد، دوچرخه سوارانی اسپانیایی مانند «خوزه پابلوکی» و «ایبان مایو» و فوق ستاره روس، «الکساندروینوکوروف» و «تایلر همیلتون» دوست من باید با همان وضعیت ادامه می‌داد، این دور نیز تمام شد و من چهارم شدم، اما از گوشه و کنار می‌شنیدم که همه از این اتفاق متعجب شده‌اند. روز بعد ما به سمت منطقه‌ای به نام «بورگ دی اوی سانس» و محل کمپ حرکت کردیم، یخ جاده‌ها تا حدودی آب شده بود و رقابت بین من، «وینوکوروف»، «مایو وبلوکی» شدید شده بود. «بلوکی» و «وینوکوروف» حدود «۱۵ یارد» با من فاصله داشتند، «بلوکی» بسیار آرام و از کنار جاده حرکت می‌کرد و من کنجکاو شده بودم که آیا برایش اتفاقی افتاده است؟ 
چند روز بعد باید مسابقه را از محله‌ای به نام «گایلاک»، ۴۷ کیلومتری «کاپ دو کوورت» شروع می‌کردیم. خورشید در وسط آسمان قرار داشت و من مطمئن بودم که «یان اولریش» در این قسمت با قدرت تمام رکاب خواهد زد، هوا فوق العاده گرم بود و من دائما آب می‌خوردم، از شدت عرق فراوان دور لبم شوره زده بود و کمی سنگین حرکت می‌کردم، زمان زیادی را از دست دادم و «اولریش» ۳۶ ثانیه از من جلوتر بود، من هنوز هم پیراهن زرد مسابقات را بر تن داشتم، اما به گفته دیگران یک سرگروه خسته و بیمار بودم!!! 
روز بعد «یوهان» مدیر تیم به من گفت: مشکلی نیست، فردا باز هم نوبت تو است. در سر میز شام نیز حس می‌کردم، همه به من جور دیگری نگاه می‌کنند، نگاه‌ها برویم سنگینی می‌کرد، هر کس غذای خودش را می‌خورد و انگار همه قضاوت کردن در مورد عملکرد ضعیف من را به وقت دیگری موکول کرده بودند. روز بعد به محلی به نام «پیره نس» رفتیم. هم تیمی ام «جورج هین کاپی» رو به من کرد و گفت: می‌خواهم موضوعی را با تو در میان بگذارم. به او گفتم چه موضوعی وی در ادامه گفت: کاری که تو روز قبل انجام دادی ممکن است همه را تحت تأثیر خود قرار دهد، منظورم همان آب خوردن حریصانه توست. این حرف او روز مسابقه کمک فراوانی به من کرد و این بار او تنها با من ۱۵ ثانیه اختلاف داشت و این قابل جبران بود، فردای آن روز بر سر میز صبحانه و ناهار هم سکوت عجیبی بر سر میز بود، با خود می‌گفتم، که برای بازیافتن روحیه‌ام به یک قهرمانی بزرگ نیاز دارم و این کار باید در «لوز آردیدن» اتفاق می‌افتاد، و این آخرین فرصت من بود. باید در «نانت»، «اولریش» را شکست می‌دادم، اما از ته قلب نمی‌خواستم به آنجا بروم، زیرا قبلا یکبار از او شکست خورده بودم. شب قبل از مسابقه خوب خوابیدم و صبح با شادابی خاص بلند شدم، برای خوردن یک فنجان قهوه به هم تیمی هایم ملحق شدم و به مدیر تیم گفتم: من آماده‌ام، برای قهرمانی برگشتم. روز مسابقه فرا رسید، من پس از ۵ ساعت رکاب زدن به سرپایینی رسیدیم، «ایبان مایو» را پشت سرگذاشتم اما در جاده خبری از «اولریش» نبود، با خودم گفتم پس «یان» کجاست؟ به هم تیمی هایم و مدیر تیم رسیدم، او در گوشم نجوایی کرد و گفت: «اولریش» توقف کرده است!!! او به دلیل دردی که از ناحیه صورت احساس می‌کرد مجبور به ترک جاده شده بود، وقتی این خبر را شنیدم، بر سرعت رکاب زدنم افزودم، جاده خالی بود و من با سرعت پیش می‌رفتم. در طول جاده پسرکی را دیدم که یک پیراهن زرد قهرمانی را به دست گرفته بود و مرا تشویق می‌کرد، همین کار روحیه‌ام را مضاعف کرد. در ذهنم این مسائل را مرور می‌کردم که چطور آن تصادف اتفاق افتاد؟ «تور» رو به پایان است و این حادثه‌های شوم چرا رخ داد؟ 
این تفکرات تمام مسائلی بود که مدت هایی که بروی تخت بیمارستان خوابیده بودم، در خواب به سراغم می‌آمد. به هر صورت مسابقه را ادامه دادم، به ماشین هم تیمی ام نزدیک شدم، او شیشه را پایین کشید و من هم به خیال این که او به من چیزی خواهد گفت به طرفش رفتم، اما او شیشه را بالا کشید و هیچ حرفی نزد و من حس کردم که همه چیز تمام شده است. در همین حین «ایبان مایو» از من جلو زد، به خودم آمدم و نگذاشتم فاصله مان بیشتر شود و سرپیچ او را گرفتم. من هنوز زنده بودم، اما پاهایم را بی تحرک بروی پدال گذاشته بودم، «آدرنالین» و ترس پاهایم را سست کرده بود، «جان» مجددا نزدیک شد و گفت: سر پیچ رکاب بزن، فقط با «اولریش» ۱۰ ثانیه فاصله داری، ثانیه‌ای گذشت و «جان» گفت: ۲۰ ثانیه از تو عقب‌تر است. خوشحال شدم، می‌خواستم برقصم و سرپیچ پدال زدم. شیشه آب را به کنار انداختم، دیگر شانه هایم توان نداشت، اما به خط پایان نزدیک شده بودم، از خط گذشتم، دستهایم را بالا برده بودم و انگار یک گوی چند تنی را از روی شانه هایم برداشته بودم، بله، من قهرمان شده بودم، آن هم با فاصله ۴۰ ثانیه‌ای از «اولریش»، من او را شکست داده بودم. بعد از مسابقه ظهر به طرف هتل حرکت کردیم، امام من می‌خواستم تنها بیایم، تا به تمام راهی که پیموده‌ام، نگاه کنم. با تمام قوا فریادی زدم، آیا شما هم می‌توانید مثل من باشید، اینقدر قدرتمند!!! تمام بچه‌های تیم ساکت شده بودند، و برای ده دقیقه هیچی نمی‌گفتند، آنها داشتند گریه می‌کردند، البته «تور» هنوز به پایان نرسیده بود، اما من باور کردم، که هنوز به مانند گذشته قهرمانم، من پیشروی «تور دو فرانس» بودم و با این شادمانی به چشم هم تیمی هایم نگاه می‌کردم. من برای پنج بار قهرمان «تور دو فرانس» شده بودم و این یعنی بازگشت یک مرد طلایی با یک پیراهن طلایی. 

بازیکنان برتر جام دوازدهم
والیبال ایران بازیکن کامل نداشت

علی شاکری- والیبال ورزش گروهی و اجتماعی است که قابلیت‌های فردی (مهارتهای تکنیکی و آموخته‌های تاکتیکی) در قالب جمعی جلوه‌گر می‌شود، اصولا زیبایی و جذابیت ورزش‌های گروهی در همین نکته است و به همین دلیل روز به روز شاهد محبوبیت بیشتر ورزش‌های جمعی و گسترش آن در اقصی نقاط جهان هستیم. در والیبال یک بازیکن خوب و ممتاز جدا از حس همکاری جمعی باید مسلح به شش فاکتور (ساعد، سرویس، اسپک، دفاع، پنجه و توپگیری) باشد تا بتوان از او به عنوان یک بازیکن ششدانگ یاد کرد. در والیبال امروز دنیا و یا در جمع مدعیان آسیایی بازیکنان کشورهایی چون کره، چین و ژاپن به دلیل آموزش صحیح این تکنیک‌ها در دوران کودکی که در تیم‌های مینی والیبال تعلیم می‌بینند، چنین شرایطی را دارند ولی متأسفانه در والیبال ما کمتر می‌توان بازیکنی را از این منظره کامل دید. 
در دوازدهمین دوره رقابت‌های والیبال آسیا و اقیانوسیه و در جمع تیم‌های شرکت کننده اگر بخواهیم بازیکنان کامل این دوره را معرفی کنیم بدون شک اکثر آنها را باید در بین تیم هایی چون کره جنوبی، چین، ژاپن، تایپه و تا حدودی استرالیا جستجو کنیم. این نکته مهم یکی از دلایلی بود که باعث می‌شد تا «پارک کی ون» سرمربی کره‌ای تیم ملی والیبال برای پوشش نقاط ضعف تیم ما در برابر حریفان به تعویض‌های پیاپی در طول بازی‌ها متوسل شود. در حال حاضر فدراسیون والیبال با ایجاد کانون هایی در سراسر کشور به نوعی در پی حل این مشکل است و استمرار بازی‌های مینی والیبال و گسترش آن در سراسر کشور و آموزش بازیکنان در دوران ابتدایی از جمله راهکارهایی است که می‌تواند این مشکل را از پیش پای والیبال ما و بازیکنان آن در مسابقات بزرگ بردارد. 
با این مقدمه ابتدا به سراغ بازیکنان کامل در نزد تیم‌های شرکت کننده در رقابت‌های دوره دوازدهم والیبال آسیا و اقیانوسیه می‌رویم و در انتها نگاهی خواهیم داشت به عملکرد فردی بازیکنان ایران در طول ۷ پیکار با حریفان که نهایتا مقام سومی کشورمان را برای نخستین بار در طول ده دوره شرکت در این بازیها پس از گذشت ۲۸ سال به همراه داشت. 
بازیکنان کامل جام دوازدهم
* کره جنوبی: جین وک سوک، کیونگ سولی، سون هوشین. 
* چین: هیرونگ شی، کیونگ شن، تانگ میاو. 
* ایران: محمد ترکاشوند، پیمان اکبری، بهنام محمودی. 
* استرالیا: دانیل هاروارد، استیون، لوکی کمپیل. 
* هند: سوبارائو، تام جوزف. 
* ژاپن: تاکاهیرو یاماموتو، نوبایوشی هوساگاوا
* پاکستان: توفایل، یولااحسان. 
* قزاقستان: دنیس زوکووف، دیمتری گورباتکوف. 
بازیکنان ایران زیر ذره بین
*محمدترکاشوند: ترکاشوند همانند بازی‌های آسیایی بوسان محوری‌ترین و یا به عبارتی بهتر تعیین کننده‌ترین بازیکن ایران در این بازی‌ها بود. البته ترکاشوند در دریافت انتهای میدان اکثرا جای خود را به افشاردوست می‌داد. اوج قدرت این بازیکن در حمله روی تور و سرویس بود و شاید در این دوره از بازی‌ها هیچ مهاجمی به توانمندی او نمی‌رسید. او به گفته بازیکنان وزنه روحی تیم به شمار می‌رفت. هر گاه او سرحال بود بازیکنان هم راحت‌تر نمایش می‌دادند و هر گاه او به مشکل برمی خورد کل تیم ایران هم رو به ضعف می‌گذاشت. اگر او در دفاع روی تور و دریافت به اندازه حمله و سرویس توانایی داشت بی تردید عنوان برترین بازیکن دو قاره را از آن خود می‌کرد. 
* بهنام محمودی: محمودی به نسبت بازی‌ها بوسان در «تیان جین» نمایشی بهتر از خود بروز داد تا جایی که «پارک کی ون» به جز لحظاتی معدود حاضر نشد او را از میدان بیرون بکشد. محمودی در حمله و دفاع بازیکنی موفق بود ولی با و جود زدن سرویس‌های تخریبی درصد خطایش بیشتر از همیشه بود. او هم همانند دیگر بازیکنان ایران مشکل ساعد را داشت. اوج درخشش محمودی در بازی با استرالیا بود. 
*پیمان اکبری: اکبری کاپیتان تیم ایران را تقریبا می‌توان بازیکنی کامل دانست. او با دریافت‌های عالی، سرویس‌ها و دفاع‌های خوب اگر در حمله روی تور و در امتیازات حساس قاطعیت را چاشنی کارش سازد چه بسا هیچ عیبی را نتوان روی او گذاشت. نام او در تاریخ به دلیل کسب پیاپی یک مدال نقره و یک مدال برنز ماندگار شد. 
*احسن الله شیرکوند: او در جمع لیبروهای ۱۵ تیم شرکت کننده در جای دهم ایستاد. بازیکنی بی ادعا که در مجموع نقشی پررنگ در دو زمینه توپگیری و دریافت داشت. او اگر بتواتند در دریافت‌ها همانند توپگیریش ظاهر شود حالا حالاها در تیم ملی ماندگار خواهد بود. شیرکوند چهار چشمی نحوه کار لیبروهای کره و ژاپن را زیر نظر داشت تا بتواند آموخته‌های خود را در این پست افزایش دهد. او به جز دیدار با کره و چین در مابقی بازی‌ها خوب ظاهر شد. 
*امیر حسینی: این بازیساز مشهدی همانند بازی‌های بوسان پاسور اصلی تیم ایران محسوب می‌شد ولی وجود یک همتای هم سبک با او به نام محمد شریعتی باعث گشت تا «پارک کی ون» هر موقع که تیم با مشکل مواجه شد برای تغییر تاکتیکی به جانشین او اعتماد کند. امیر حسینی به دلیل نوسان در کارش شرایط همیشگی اش را نداشت. او اکثرا در جلوی تور برای پوشش ضعف دفاعی جای خود را به منظمی می‌داد. 
*محمد شریعتی: او به عنوان بازیساز دوم به «تیان جین» رفت و جانشین بازیساز بلند قامتی چون بهبودی شد. روحیه بالا و ارتباط خوبش با بازیکنان باعث شد تا «پارک کی ون» بیشتر از آنچه که تصور می‌رفت به او میدان دهد و او هم هرگاه که به زمین رفت به نوعی مزد اعتماد سرمربی کره‌ای را به خوبی داد. تنها ضعف شریعتی و امیرحسینی در دفاع روی تور بود وگرنه در مابقی جهات این دو به خوبی توانستند مکمل خوبی برای یکدیگر باشند. 
* امیرحسین منظمی: ملی پوش لرستانی تیم ملی دو سالی است که جای خود را در ترکیب اصلی این تیم از دست داده و اگرچه خیلی دوست داشت به عنوان نفر اصلی به او اعتماد شود، اما «پارک کی ون» نظری غیر از این داشت و همواره از این بازیکن به عنوان نفر جانشین در بازی‌ها استفاده کرد. نوسان زیاد و نداشتن اعتماد به نفس کافی باعث شد تا منظمی جدا از روز بازی با هند که همانند یک ستاره بزرگ ناجی تیم ایران جلوه کرد در سایر بازی‌ها نتواند مربیان را متقاعد به حضور در ترکیب اصلی کند. 
* علیرضا نادی: خط خوردنش در آستانه بازی‌های آسیایی بوسان تحولی مثبت در این بازیکن به وجود آورد و ستاره سابق جوانان آسیا این بار بیشتر از همیشه می‌کوشید تا شایستگی هایش را اثبات کند. او درست در روزهای آغازین بازی‌ها و در دیدارهای تدارکاتی با عربستان و استرالیا نظر «پارک کی ون» را به عنوان یکی از دو بازیکن اصلی سرعتی به خود جلب کرد. 
نادی هنوز هم جای پیشرفت بیشتر را دارد. او در طول بازی‌ها همواره با «محمد منصوری» ملی پوش کرمانشاهی جابه جا می‌شد و رقابت نزدیکی با هم برای حضور در ترکیب اصلی داشتند. نادی در سرویس و دفاع وسط تور هنوز به توانمندی لازم نرسیده است. 
* محمد منصوری: ملی پوش جوان کرمانشاهی پس از آن که علیرضا نادی را به عنوان رقیب جدی در روزهای اول جانشین خود در ترکیب اصلی دید به خود آمد و توانست گوشه هایی از استعداد و توانایی‌های خود را در روزهای پایانی به رخ بکشد. منصوری نیز همانند نادی در دفاع وسط تور باید به توانمندیهای خود بیفزاید ولی در سرویس و نواختن پاس‌های کوتاه و بریده از سرعت خوبی برخوردار است. 
* افشین اولیایی: بلند قامت‌ترین بازیکن ایران با آن فیزیک مناسب و دست‌های کشیده هنوز نتوانسته است اعتماد مربیان را به خود جلب کند. اولیایی اگر تفکر را چاشنی ضربات سنگین خود سازد بی تردید می‌تواند به یکی از بهترین‌های والیبال ایران تبدیل شود. اولیایی در حال از دست دادن فرصت‌ها است و می‌باید زودتر به خود آید. 
* عباس قاسمیان: قاسمیان در زمره یکی از سکانداران اصلی تیم ملی به شمار می‌رفت. تجربه بالا و استیل مناسب و اعتماد به نفس خوبش باعث می‌شد تا هیچ گاه مربیان به خود اجازه نیمکت نشینی به او ندهند. او به دلیل عارضه درد کمر در دفاع روی تور همانند جام دهم نبود. اما با این اوصاف باز هم نقشی مؤثر در خنثی کردن تهاجمات حریف در دفاع وسط تور داشت. قاسمیان در حمله روی تور وزنه معتبری برای تیم ایران به خصوص طی بازی‌های حساس با ژاپن، چین و استرالیا بود. 
* محمود افشاردوست: انتخاب مجدد افشاردوست و همراهی اش با تیم ملی این بار نیز حرف و حدیث بسیاری را به همراه داشت، اما این بازیکن کرجی با روحیه بالا نقشی مهم در همبستگی تیم ایران داشت و هر گاه که به میدان رفت در سایه خود باوری تیم را راه انداخت. افشار دوست بیشتر در انتهای میدان برای تقویت ساعد و توپگیری به کار گرفته شد و در این دو زمینه همواره موفق عمل کرد. 

سایه روشن ورزش

داوری، داوری و فوتبال

معراج مژده- داوری در فوتبال همچنان مسئله سازترین بحث روز است. در لیگ برتر فوتبال کشور هر هفته شاهد اشتباهات و قضاوت‌های متفاوت هستیم. کمیته داوران فدراسیون فوتبال نیز شدیدا در موضع دفاعی از داوران خود است و هرگز حاضر نیست اشتباه یک داور را شجاعانه بپذیرد و اگر تنبیه و یا مجازاتی هم در نظر می‌گیرد آنرا به اجرا درآورد. گاه این اشتباهات منجر به صعود یا سقوط یک تیم می‌شود. قضاوت در شهرستانهای کوچک مشکلات مضاعفی را برای داوران به وجود آورده است. در این میان رئیس کمیته داوران فدراسیون فوتبال معتقد است، بی اطلاعی مربیان، سرپرستان بازیکنان و بقیه عوامل یک تیم از قوانین فوتبال حرفه‌ای باعث اعتراض آنها شده است. فرهنگ حرفه‌ای در نزد این عزیزان وجود ندارد. من می‌پذیرم که فرهنگ حرفه‌ای به تازگی وارد فوتبال شده اما این دلیل نمی‌شود که به قشر داوران توهین شود. نظری می‌گوید: داوران انسانند و انسانها نیز جایزالخطا هستند، با این وجود ما برای داوران خطاکار مجازات در نظر می‌گیریم. داوران ما خطا و اشتباه عمدی ندارند و در مطبوعات نباید حرمت آنها را بشکنیم، ما در سطح آسیا بهترین داوران را داریم، داوران ما بازیهای مقدماتی جام ملت‌های آسیا را سوت می‌زنند حتی ژاپن برای قضاوت از داوران ما دعوت بعمل می‌آورد. باید منصف باشیم و ناخواسته ضربات جبران ناپذیری بر پیکر داوری وارد نکنیم. 
امیدواریم که جناب نظری در یک جمع بندی کلی در پایان فصل خود به نقد داور بنشینند. 
چشمان اولیور

خبر ناگواری بود که به یک باره مونیخ را تکان داد. حتی دیدار شرودر صدراعظم آلمان با شیراک و بلر نیز تحت الشعاع این خبر قرار گرفت. 
الیور کان به علت آسیب شدید قرنیه چشم شاید دیگر نتواند درون دروازه بایستد. 
اولین عکس العمل را هیتزفلد مربی بایرن مونیخ نشان داد و صریحا گفت: یک عمل روی چشم کان انجام شده است، باید منتظر عمل نهایی باشیم، اما اولی در شرایط فعلی قادر است از دروازه بایرن دفاع کند. نورهای ورزشگاه در شب کمی او را می‌آزارد، اما روی کیفیت کار او اثر نخواهد گذاشت. پزشکان اولی به احتیاط سخن می‌گویند، چندان آسیب جدی وارد نشده است باید یک جراحی کوچک دیگر روی چشمان اولیور انجام دهیم که فکر می‌کنیم مشکلی پیش نیاید. بدبینان و دشمنان بایرن مونیخ نیز می‌گویند، اولیور روی خروجها تشخیص خوبی ندارد و این بارها اتفاق افتاده که کان توپ را خوب ندیده و نتوانسته دفع کند. خود کان سکوت اختیار کرده و فعلا هیچ نمی‌گوید، اما معتقد است باید چند ماهی استراحت کند. «خیلی خسته‌ام». رودی فولر سرمربی تیم ملی آلمان نیز بدون توجه به حرفهای منتقدان گفت: او مرد اول دروازه آلمان است و هیچگونه ناراحتی هم در چشمان او نمی‌بینم شایعات بس است. 

آزمایش دوپینگ یوفا
مریم دری منش- یوفا در فصل ۲۰۰۴-۲۰۰۳، ۳۰ درصد بیشتر آزمایش دوپینگ انجام خواهد داد. این اقدام بخشی از کار دفاع در برابر سوءاستفاده از مواد غیرمتعارف در سطح فوتبال اروپا محسوب می‌شود. 
در مجموع ۶۱۶ بازیکن
کمیته اجرایی یوفا در مجمع خود در براتیسلاوای اسلواکی اعلام داشت که در مسابقات اروپایی مجموعا ۶۱۶ بازیکن در ۱۵۴ نوبت آزمایش خواهند شد. این آزمایشها در کل ۳۱ نوع کنترل را در دور پایانی جام ملتهای اروپای ۲۰۰۴ دربرمی گیرد. 
کنترلهای بهتر
این کمیته در دسامبر گذشته به این نتیجه رسید که ۳۰ درصد بیشتر به این آزمایشها نیاز است. گرهارد آیگنر مدیر کل یوفا اظهار داشت: «ما امیدواریم که این سختگیریها به کنترلهای بهتری منجر شود. ما می‌خواهیم مشکلات دوپینگ را در فوتبال در حداقل نگه داریم.» 
نظارت بیشتر
در مقایسه با سال ۲۰۰۳-۲۰۰۲ نظارت بر کار باشگاهها از ۷۲ مورد به ۸۷ مورد افزایش می‌یابد، افزایشی بالغ بر۲۱ درصد. ۵۱ مورد کنترل در لیگ قهرمانان اروپا و ۲۹ مورد نیز در جام یوفا دنبال می‌شود. 
بازیهای مقدماتی جام ملتهای اروپا
قبل از ۳۱ مورد کنترل در دور پایانی جام ملتهای اروپای ۲۰۰۴، ۱۶ مورد آزمایش نیز در بازیهای مقدماتی اروپا انجام خواهد شد. 
برای اولین بار آزمایشهای دوپینگ در چند سری از بازیهای ملی اعمال می‌شود: در سوپر جام اروپا (یک آزمایش)، قهرمانی فوتسال اروپا (۳ مورد)، قهرمانی زیر۲۱ سال اروپا (۴ مورد)، جام قهرمانی اروپا در قسمت زنان (۳ مورد) و مسابقات زیر ۱۹ سال زنان اروپا (۳ مورد). 
یک مورد در سال ۲۰۰۳-۲۰۰۲
کمیته اجرایی مطلع شد که در فصل ۲۰۰۳-۲۰۰۲ فقط در یک مورد نتیجه آزمایش‌های انجام شده مثبت بوده است. ۳۹۶ بازیکن در ۹۹ مسابقه جام اروپا آزمایش شده بودند. همزمان آماری از دوپینگ در اروپا در محدوده زمانی ۹۵-۱۹۹۴ تا ۲۰۰۳-۲۰۰۲ به ثبت رسید. 
در این مدت ۶۳۲/۲ بازیکن در ۶۵۸ مسابقه تست شده بودند. در آن زمان شش مورد ثبت به دست آمده بود که با تکذیب مقامات رسمی روبه رو شده بود. 

خبرها و نگاه‌ها
هلند باید ساده فوتبال بازی کند
حرفهای پی یرفان هویدونک

* کیکر: اوضاع و احوال در فنر باغچه، کمی قبل از بازی پربرخورد مقابل گالاتاسرای چگونه است؟ 

- فان: پس از نتایج به دست آمده قبلی خوب است. «بعد از شروع بدمان در اول فصل، چهار مرتبه پیروز شده‌ایم. بعلاوه من تا الان ۴ گل به ثمر رسانده‌ام. همه چیز همانطور است که انتظار داشتم. 
*کیکر: یعنی وقتی از فاینورد به ترکیه آمدید، انتظار چنین شروعی را داشتید؟ 
فان- بله، البته مطمئن نبودم که چه چیز انتظارم را می‌کشد. من فقط از «یان فاندن بروم» (بازیکن سابق آژاکس) که ترکیه را از زمانی که خودش در «استانبول اسپور» بازی می‌کرد می‌شناخت، اطلاعاتی کسب کرده بودم البته آنجا باشگاه کوچکتری است و من باید می‌دانستم که فنر باغچه طور دیگری است. 
* کیکر: ولی به نظر می‌رسد کاملا غافلگیر شدید؟ 
فان: بله، اینها تجربه می‌شود. آنچه در استانبول روی می‌دهد، چندان طبیعی نیست. استقبال باور نکردنی بود، از آن به بعد می‌ترسیدم که نتوانم در مواقع بیکاری جایی بروم، همه جا هواداران، خبرنگاران و دوربینها حضور دارند، همه یک چیزهایی از فوتبال می‌دانند. همه جا با این مسائل روبه رو می‌شویم، ولی این را هم باید بگویم که تا این لحظه آزاردهنده نبوده‌اند. 
* کیکر: فنر باغچه فصل ضعیفی را پشت سر گذاشته، آیا این برای یک تازه وارد محسوس است؟ 
- فان: بله، چون در تیم اعتماد به نفس از بین رفته، در ترکیه مشکل است که در مواقع غیر از بازی، از فوتبال فارغ شد. البته این موضوع گاهی اوقات خیلی ضروری است. 
* کیکر: آیا به اندازه کافی از جانب هم تیمی هایتان مورد حمایت قرار می‌گیرید؟ 
- فان: اصولا بله، خوب من در موقعیتی هستم که باید پیشرو بقیه باشم. بالاخره با ۳۳ سال سن، مسن‌ترین بازیکن تیم محسوب می‌شوم. 
* کیکر: با نگاهی به مسابقه مهم روز یکشنبه، این طور نتیجه می‌گیریم که «گالاتاسرای» ستاره‌های امروز را دارد و فنر باغچه ستاره‌های فردا را. 
فان: ممکنه به هر حال بعضی‌ها هنوز در راه پیشرفتند، قابلیت‌های آنها می‌تواند بالا برود. ولی برای من روشن است که ترکیه در ده سال آینده به تیم‌های بزرگ فوتبال اروپا خواهد پیوست. 
* کیکر: تیم ملی هلند چه چیزی را باید از فوتبال ترکیه یاد بگیرد؟ 
- فان: تیم نارنجی پوش ما هنوز هم زیبا فوتبال بازی می‌کند ولی ما اغلب راه سخت را انتخاب می‌کنیم. یک موقع هم، وقتی که این روش جواب نمی‌دهد، باید ساده بازی کنیم. 
* کیکر: کار مربی تان، کریستف دام را چگونه ارزیابی می‌کنید؟ 
- فان: او از دانش بالایی در فوتبال برخوردار است، این را من هر روز می‌بینم. اما دیگر بیشتر از این نمی‌توانم چیزی در مورد او بگویم. 
بحران در بایرن
رئیس سعی می‌کند محتاطانه از اولیور کان انتقاد کند، اوتمارهیتزفلد تمرینات را بیشتر می‌کند و زی روبرتو تهدید به خداحافظی می‌کند. پس از گذشت دو بازی در بوندسلیگا بدون پیروزی، اوضاع در بایرن مونیخ (رکورددار قهرمانی در آلمان) وخیم شده است. 

کمیته انضباطی اتحادیه فوتبال آلمان، زی روبرتو بازیکن برزیلی بایرن را بخاطر درگیری با لوسیو، بازیکن لورکوزن، از سه بازی محروم کرد. این حکم برای هافبک ۲۹ ساله بایرن بقدری سنگین بود که تهدید کرد از بوندس لیگا خداحافظی می‌کند. وی در تلویزیون بایرن گفت: «چگونه باید ادامه بدهم. وقتی بخاطر مسئله‌ای به این کوچکی محروم می‌شوم، مجبور می‌شوم به دنبال کشورهایی با فرهنگهای دیگر باشم، جایی که بتوانم بهتر بازی کنم و کنار نیز گذاشته نشوم. 
کارل هاینس رومنیگه رئیس هیئت مدیره مونیخ، عدم موفقیتشان را در شروع فصل مورد انتقاد قرارداده و در روزنامه «abendzeitung» درمورد کاپیتان اولیورکان که در تساوی ۳ بر ۳ مقابل لورکوزن برای سومین بار سه گل دریافت کرد چنین اظهارداشت: «به هنگام گل مساوی او هیچ شانسی نداشت. البته قبل از آن یکبار توپی را بشکلی باورنکردنی دفع کرد. او باید دوباره جایگاهش را پیدا کند.» 
بایرن مونیخ با ده گل خورده در شش مسابقه، بدترین شروع فصل را از ۲۶ سال گذشته پشت سر گذاشته است. 
رومنیگه با انتقاد از عملکرد تیم گفت: «ما چند امتیاز از دست داده‌ایم، بنابراین نمی‌توانیم راضی باشیم. تیم ما همیشه وقتی عقب می‌افتد، عصبانی و خشن می‌شود.» 

برگزیدگان دو سالا نه

از میان ۷۱۷ شرکت کننده، ۴۷۶ نفر مرد و ۲۴۱ نفر زن، ۱۷۲۵ تک اثر و ۳۲۴ مجموعه عکس، ۱۱۶ تک عکس و ۲۹ مجموعه عکس از ۱۷۱ نفر برای شرکت در نمایشگاه دو سالانه عکاسی انتخاب شدند. 
این انتخاب بر عهده فرشید مثقالی، سیف ا … صمدیان، مهران مهاجر و کاووس صادقلو بود. 
کاری که هیات داوران دو سالانه یعنی احمد عالی، فرشید مثقالی، مهران مهاجر، محمود کلاری، محمد اسلامی راد، اسماعیل عباسی و محمد ستاری آن را ادامه دادند و از میان این عکس‌های انتخاب شده، ۱۰عکس یا مجموعه عکس برتر را برگزیدند. در این دوره که با دبیری بهمن جلالی برگزار شد، به برگزیدگان اول تا سوم، از یک تا سه ماه بورس مطالعاتی فرانسه همراه با تندیس دو سالانه اعطا شد. به ۳ نفر بعدی ۵ سکه بهار آزادی و لوح افتخار و به ۴ نفر بعدی هم لوح افتخار جشنواره اهدا شد. همه عکس‌های انتخاب شده برای دو سالانه هم، در نگارخانه خیال به نمایش گذاشته شد. 

گفت و گو با معاون حمل و نقل و ترافیک شهرداری تهران درباره طرح تردد زوج و فرد خودروها
آسپرین می‌خواهیم! 
جلو تولید را نباید گرفت اما حمل و نقل عمومی باید آنقدر قوی باشد که مردم انتخاب کنند. خودروهایشان را در منزل بگذارند و با مترو، تاکسی، اتوبوس و قطار هوایی تردد کنند. خودرو باشد برای روزهای تعطیل که می‌خواهند تفریح کنند

محمد محمدپور

می شود ۲ساعت صبح و ۲ ساعت بعدازظهر این طرح را اجرا کرد یا از ساعت ۶ صبح تا ۶ عصر و یا تمام طول روز، به احتمال قوی از محدودیت‌های کمتری استفاده می‌کنیم که نتیجه یکی باشد
برای حل معضل ترافیک باید اعتبار بیشتری در اختیار شهرداری قرار بگیرد. وضع ترافیکی تهران از موضوع منطقه‌ای خارج و به بحران ملی تبدیل شده 
>طرح تردد زوج و فرد خودروهارمحدوده‌ای به مساحت۱۵۰ کیلومتر مربع، در حالی که براساس اعلام مسوولان سازمان حمل ونقل و ترافیک شهرداری تهران در اجرایی۱۲ ساعته، موجب کاهش ۱۱درصدی تعداد وسایط نقلیه، ۳۰درصدی مصرف سوخت و ۱۱درصدی آلودگی‌های زیست محیطی می‌شود، کارشناسان ترافیک را نگران این موضوع کرده است که اجرای طرح فوق در همین مدت افزایش ۳ تا۴ برابری موتور سیکلت‌ها، استفاده بیشتر ازخودروهای فرسوده و عدم خروج آنها، پلاک دزدی، دستکاری در پلاک خودرو، ضریب مالکیت خودرو و … را سبب می‌شود. 
به گفته کارشناسان، اجرای طرحی مشابه طرح مذکور در مکزیک موجب شده تا تعداد خودروهای این شهر و ترافیک آن از حالت قبل از اجرا بیشتر شود، به نحوی که هم اکنون کارشناسان و مسوولان این کشور حتی قادر به لغو طرح مذکور نیستند، چرا که موجب ورود حجم وسیع خودرو به خیابان‌ها و درنتیجه قفل شدن کامل ترافیک می‌شود. 
از سویی دیگر کارشناسان معتقدند اجرای طرح تردد زوج و فرد خودروها شاید درکوتاه مدت موجب رضایت شهروندان شود، ولی در بلند مدت اعمال فشار به قشر متوسط جامعه را به دنبال خواهد داشت. همچنین تهرانی‌ها مجبور می‌شوند یا با خرید یک دستگاه خودرو فرسوده علاوه بر خودرو خود با شماره‌ای متفاوت، مشکل تردد خود را حل کنند و یا آنکه با خرید یک دستگاه موتور سیکلت به راحتی در محدوده تردد کنند. 
مهندس رئوفی، دبیر شورای عالی ترافیک می‌گوید که اجرای آزمایشی این طرح با پیشنهاد شورای اسلامی شهر تهران باید در شورای عالی ترافیک تصویب و با مجوز وزیر کشور اجرا شود. او می‌گوید: >پیش از آنکه طرحی بخواهد اجرا شود، شهرداری موظف است اقداماتی از قبیل تقویت سیستم حمل ونقل عمومی، ایجاد پارکینگ‌های لازم در مبادی ورود به طرح و … را انجام داده و سپس گزارش جامعی در این خصوص به شورای عالی ترافیک ارایه کند. پس از آن درباره اجرا یا عدم اجرای آن در شورای عالی ترافیک تصمیم گیری می‌شود. 
رئوفی معتقد است که این طرح باتوجه به کاهش ۲۰ درصدی سفرهای آموزشی در تابستان شاید اجرایی باشد، ولی مسلما در فصول دیگر امکان اجرا نخواهد داشت او می‌گوید: >چنین طرحی در هیچ جای دنیا در دراز مدت پاسخ نداده است. 
دبیر شورای عالی ترافیک، اجرای این طرح را زود هنگام توصیف کرده و می‌افزاید: >پیش از اجرای این طرح، شهرداری باید ۷۰۰ دستگاه اتوبوس به ناوگان اضافه و پلیس نیز امکانات لازم برای اجرای طرح را در اختیار داشته باشد. 
با این تفاصیل، بهبهانی، معاون حمل ونقل و ترافیک شهرداری تهران، به درخواست >ایرانشهراسخ مثبت داد و درباره ابعاد اجرای این طرح، مزایا و معایب آن با خبرنگار ایرانشهر به گفت وگو نشست. 
او ابتدا انتقادها راشنید …
خب، انتقادها را می‌شنوید؟ 
برای همه آنها جواب هست. کار ما از سال ۸۲ شروع شد …
پیشینه طرح را می‌گویید؟ 
بله. قصد داشتیم از آبان یا آذر کارمان را شروع کنیم. ما برنامه‌های زیادی ریخته بودیم، ولی شرکت کنترل کیفیت هوا همه چیز را خراب کرد. 
چطور؟ 
چهارشنبه روزی بود، اگر اشتباه نکنم. آنها اعلام کردند که هوای تهران در وضعیتی بسیار بد قرار دارد و از صبح فردا این طرح اجرا شود من توسط یک خبرنگار از ماجرا مطلع شدم، در حالی که با ما اصلا هماهنگ نشده بود، یعنی معاونت حمل ونقل به عنوان یکی از مجریان طرح خبر نداشت قرار است چنین اتفاقی بیفتد. راهنمایی و رانندگی هم مطلع نبود و با آنها هم هماهنگ نشده بود. 
یادم هست. من از تلویزیون شنیدم. طرح شکست خورد …
بله. به خاطر عدم هماهنگی. بعدا اعلام کردند که وضع هوا خوب شده و دیگر نیازی به این کار نیست. 
و این مرتبه؟ 
حالا این طرح کاملا بررسی شده و ما آن را به شورای اسلامی شهر تهران فرستادیم، تکلیف هایی مشخص کردند و قرار شد که طرح دو هفته به صورت آزمایشی اجرا شود. 
تکلیف هایی که مشخص کردند شامل چه چیزهایی می‌شود؟ 
اجرای طرح، پیش نیازهایی دارد که باید آنها را برآورده کنیم. یکی اش توسعه ناوگان اتوبوسرانی است. تعداد نیروهایی که باید خودروها را کنترل کنند هم یک پیش نیاز دیگر است. نیروهای سازمان حمل ونقل در این دو هفته در صحنه حضور دارند و همه جوانب را می‌سنجند. در طول اجرای طرح به طور مداوم از مردم نظر خواهی می‌کنیم …
بعد از دو هفته …. 
خب، کار آنالیز ما شروع می‌شود. اینکه کجا اشکال داشته و در چه زمینه هایی ضعف داریم و چه بخش هایی کارشان را درست انجام داده‌اند. نتایج نظرخواهی به ما می‌گوید که مردم چه می‌خواهند، اگر تایید کردند که ادامه می‌دهیم و اگر قبول نکردند، متوقفش می‌کنیم. 
شما به موفقیت این طرح خوشبین هستید؟ 
الان کار به جایی رسیده که مردم از وضع ترافیک شهر عاصی هستند. عمر همه ما در ترافیک تلف می‌شود. تولید بی رویه خودرو هم ادامه دارد. روزانه یک هزار و۴۰۰ تا یک هزار و۵۰۰ خودرو وارد شهر می‌شود بدون اینکه حتی یک خودرو از رده خارج شود. 

به اینها یک هزار و۶۰۰ موتور سیکلت درروز را هم اضافه کنید. شما دیدید تا حالا کسی حتی موتورش را دور بیندازد؟ 
قدیم وقتی دوچرخه عمرش را می‌کرد می‌گذاشتیمش کنار، اما حالا این کار را هم نمی‌کنیم. 
با این افزایش بی رویه خودرو و موتور چه باید کرد؟ 
باید ۵ تا۶ کیلومتر به عرض یک باند عبور به خیابان‌های شهر اضافه شود، منظورم روزانه است تا بتواند تولید روزانه خودروسازی‌ها را در خود جای بدهد. خب، این اصلا امکان پذیر نیست. اینها نباید هزینه تولید خودروها را که باعث ترافیک وحشتناک تهران شده بپردازند؟ نه یک درصد، بلکه ۱۰ درصد از سود خودشان را باید صرف حل مسایل و معضلات شهری کنند. 
یعنی تولید باید متوقف شود؟ جاهای دیگر دنیا تولید را متوقف کرده‌اند؟ 
نه، نمی‌گویم تولید نکنند. همه جا تولید هست اما حمل و نقل عمومی آنها هم در وضعیت مناسبی است. ما متاسفانه تازه شروع کرده ایم (مونیتور بزرگ دفتر، تقاطع میرزای شیرازی و شهید بهشتی را نشان می‌دهد. ترافیک فوق العاده سنگین است) ببین! حالا در این خیابان یکی بیمار باشد، چه طوری باید او را در اسرع وقت به بیمارستان برسانند؟ جلو تولید را نباید گرفت اما حمل و نقل عمومی باید آنقدر قوی باشد که مردم انتخاب کنند. خودروهایشان را در منزل بگذارند و با مترو، تاکسی، اتوبوس و قطار هوایی تردد کنند. خودرو باشد برای روزهای تعطیل که می‌خواهند تفریح کنند. یک شبه نمی‌شود به این چیزها رسید. با یک هزار و ۵۰۰ اتوبوسی که به ناوگان اتوبوسرانی اضافه شده، تعداد اتوبوس‌ها به ۶ هزار تا رسیده. ۶ هزار تا را ضربدر ۱۰۰ میلیون بکنید تا متوجه شوید کل سرمایه گذاری روی ناوگان اتوبوسرانی چقدر بوده. خط ۴ مترو در حال راه اندازی است. خط ۳ مترو، قراردادش بسته شده. اما حالا چی؟ 
تا آن موقع باید چه کار کرد؟ 
آسپرین می‌خواهیم. ببینید، بیماری هست که باید به بیمارستان برسد. تا قبل از رساندن این بیمار به بیمارستان کارهایی باید انجام بشود. کپسول هوا بگذارند دهنش، به قلبش فشار بیاورند، آسپرین بهش بدهند و … تا به بیمارستان برسد. نمی‌شود کاری نکرد و فقط منتظر بود که به بیمارستان برسد. ما تا موقعی که حمل و نقل عمومی به سروسامانی برسد باید این طرح‌های کوتاه مدت را اجرا کنیم. 
یکی اش همین زوج و فرد کردن تردد خودروها …بقیه؟ 
طرح که خیلی هست. مثلا طرح تغییر ساعت کار که آن را به هیات دولت تقدیم کردیم اما هنوز جواب به ما نداده‌اند. ما گفتیم نیازی نیست همه در یک زمان از در خانه‌ها هجوم بیاورند بیرون. یک یک بیایند تا رفت و آمد راحت‌تر بشود. الان اداره‌ها ساعت۳۰: ۷ کارشان آغاز می‌شود، مدارس ۳۰: ۷، بانک‌ها ۳۰: ۷ و … بازاری هم ۳۰: ۷ بیدار می‌شود تا به کارهای بانک و غیره‌اش برسد. خب، بازاری می‌تواند ساعت۱۰-۳۰: ۹ در حجره‌اش را باز کند. بانک می‌توان کارش را از ۹-۳۰: ۸شروع کند. یا طرح خطوط ویژه یا محدوده زمان اضطرار که تابلوهایش و از سال‌های قبل آماده است. 
طرح زوج و فرد کردن تردد خودروها در محدوده‌ای به مساحت ۱۵۰کیلومتر مربع اجرا می‌شود، شدیدا به امکانات بیشتری نیاز دارید …. 
بله. ۷۵۰ دستگاه اتوبوس باید به ناوگان اضافه بشود که مشکلی نیست واین تعداد از سال گذشته اضافه شده. طرح، ۶۵ ورودی دارد که برای کنترل آنها نیاز به ۲۶۰ مامور انتظامی است. البته از بعضی ورودی‌ها خطوط اتوبوسرانی رد می‌شود. ۱۷ خط اتوبوسرانی بیشتر خواهیم داشت. 
الان به نظر شما در محدوده طرح ترافیک کنترل و نظارت، دقیق صورت می‌گیرد؟ این همه خودروهای تک سرنشین در محدوده چه می‌کنند؟ 
اتفاقا یکی از مسایلی که در طرح مدنظر ما قرار دارد، دادن امتیاز به خودروهای پرسرنشین است. شاید این طرح کمی با سنت‌ها مغایر باشد، اینکه یک نفر بیاید و حالا، دو نفر دیگر را هم سوار کند …
از جمله ایرادهایی که می‌گیرند زیادشدن تعداد موتورهاست. 
در مورد اخیر که راهنمایی و رانندگی و شهرداری هماهنگی خوب داشتند، دیدیم که کنترل روی موتورها خیلی خوب جواب داده است. آنهایی که دودزا بودند، نمره نداشتند یا موتورسوارانی که گواهینامه نداشتند خوب کنترل شدند. تعداد موتورها واقعا کم شده، خیلی‌ها منتظرند که اجرای این طرح سست بشود و دوباره موتورها را بیاورند بیرون، ولی این اتفاق نخواهد افتاد. ضمن اینکه همه مردم هم به دنبال موتور نیستند. 
دستکاری در پلاک خودرو و افزایش ضریب مالکیت خودرو چه طور … برای مقابله با اینها چه برنامه‌ای دارید؟ بعضی‌ها ممکن است از دو خودرو که یکی زوج است و یکی فرد، استفاده کنند یا شماره فردی تبدیل به شماره زوج بشود …
کارهای ساده‌ای می‌توان انجام داد. ما هنوز در مرحله بررسی هستیم. 
مثلا؟ 
مثلا با یک برچسب ویژه خیلی چیزها قابل حل است. برای خودروهای زوج برچسب سبز و خودروهای فرد هم برچسب قرمز. این برچسب‌های مخصوص، روی شیشه‌ها قرار می‌گیرند. روز تردد خودروهای زوج، مامورها فقط به سبزها اجازه عبور می‌دهند و روز تردد خودروهای فرد هم به قرمزها. مامور دیگر به پلاک نگاه نمی‌کند. حالا این پلاک دستکاری هم شده باشد، برچسب مخصوص را که نمی‌شود کپی کرد، یا اگر روی شناسنامه‌ها مهری بخورد که صاحب آن برچسب گرفته، حتی اگر ۱۰ تا خودرو داشته باشد، یک برچسب بیشتر نمی‌تواند بگیرد پس فقط یک خودرو را می‌تواند بیاورد بیرون. فقط باید کمی فکر کرد! 
مبادی ورود به طرح هم احتیاج به پارکینگ دارد. 
در این زمینه ما گروهی را مامور کرده‌ایم که بروند حول و حوش محدوده و زمین‌های مناسب را مشخص کنند. زمین هایی که بشود از آنها به عنوان پارکینگ مسطح استفاده کرد. گزارش هایی هم رسیده که در حال بررسی است. 
این طرح برای تمام طول روز اجرا می‌شود یا ساعات خاصی را در نظر گرفته‌اید؟ 
هنوز در این مورد تصمیم گیری نشده. می‌شود ۲ساعت صبح و ۲ ساعت بعدازظهر این طرح را اجرا کرد یا از ساعت ۶ صبح تا ۶ عصر و یا تمام طول روز، به احتمال قوی از محدودیت‌های کمتری استفاده می‌کنیم که نتیجه یکی باشد. یعنی اگر اعلام کنیم که در ساعات اوج تردد در صبح طرح اجرا می‌شود، خب آنهایی که صبح بدون خودرو آمدند، عصر هنگام برگشتن هم خودرو ندارند. یعنی محدودیت نیست، اما نتیجه یکسان است. 
عده‌ای معتقدند که این طرح در درازمدت جواب نمی‌دهد
ما اصلا قصد نداریم این طرح را برای مدت زمان طولانی اجرا کنیم. حتی معتقدیم در تابستان که مدارس بسته است یا ماه اول بهار که نیمه تعطیل است، نیازی به اجرای طرح نیست. این طرح بیشتر در پاییز و زمستان که تردد خودروها بیشتر است، البته کشوری که ما طرح آنها را بررسی کردیم، یعنی مکزیک، در تمام طول روز این طرح را پیاده کرده است. طرح قبلی که در تهران اجرا شد و اشکال داشت، اول اینکه بدون هماهنگی بود و بعد اینکه در تمام طول روز اجرا شده بود. 
اگر شورای عالی ترافیک مخالفت کند، طرح متوقف می‌شود؟ 
چون فعلا آزمایشی هست نیازی به نظر شورای عالی نیست. البته ما خودمان نظرسنجی در این زمینه انجام داده‌ایم. ۵هزار نمونه بررسی شدند که ۳هزار نفر از آنها خودرو داشتند، در مجموع ۷۵درصد موافق اجرای طرح بودند. 
از آنهایی که خودرو داشتند چند درصد موافق بودند؟ 
حدود ۶۰ درصد. دلایلی هم که ذکر کردند جالب بود. سلامت خانواده به خاطر کاهش آلاینده‌ها و رسیدن به موقع سرکار. با اجرای این طرح سرعت ترددخودرو‌ها بین ۵ تا۸ کیلومتر در ساعت بالا می‌رود. مصرف بنزین پایین می‌آید و سرویس دهی هم بهتر می‌شود. یک تاکسی اگر در یک ساعت ۳ سرویس می‌داد حالا می‌تواند سرویس بیشتری بدهد. 
به مسایل دیگر هم بپردازیم، بخشی از ترافیک به خاطر سفرهای غیر ضروری درون شهری است اگر بتوان سیستمی ایجاد کرد که افراد برای پرداخت پول آب و برق یا مسایلی از این دست به بیرون از منازل نیایند، روی ترافیک تاثیرگذار است. 
در زمینه کاهش سفرهای درون شهری کارهای متعددی می‌تواند صورت بگیرد یکی از آنها می‌تواند فعال شدن شرکت پست باشد، باید فرهنگسازی بشود که نمی‌شود. پست باید بتواند اعتماد مردم را جلب کند که مردم به راحتی کارهایشان را به شرکت پست بسپارند. اگر خود شما فلان قدر پول داشته باشید حاضرید آن را به پست بدهید تا آن را مثلا به اصفهان برساند؟ کارهای اشتباهی صورت گرفته و اعتماد مردم سلب شده آنها می‌گویند، نامه نرسیده، پول می‌رسد؟ 
ما شرکتی داریم به اسم شرکت بادپا که می‌خواهیم آن را فعال‌تر کنیم، اینها با یک تلفن می‌توانند حتی برای شهروندان خرید کنند یا اگر موتورها ساماندهی شود و از وانت‌های ولگرد، درست و حسابی استفاده شود، می‌توان خیلی از کارهای مردم را انجام داد، بدون اینکه آنها بیرون بیایند. البته تعرفه‌ها باید مشخص باشد. 
قبلا پارکومترها وجود داشت، اما بعد از مدتی جدی گرفته نشد، طرح پارکبان هم به همین صورت است؟ 
پارکبان طرح مشترک نیروی انتظامی و شهرداری به حساب می‌آید. هدف ما ساماندهی پارک حاشیه‌ای خیابان‌ها است. محل‌های پارک مشخص شده و تعداد ۲ هزار نفر از لیسانسه‌های فارغ التحصیل به کار گرفته شده‌اند. محل هایی تعیین شده که کارت مخصوص به فروش می‌رسد. این محل‌ها و جایگاه‌ها به زودی تبدیل به کیوسک خواهند شد. 
اگر ساعت پارک خودروها هم زیاد شد، شماره خودروها یادداشت و به ماموران نیروی انتظامی داده می‌شود تا قبض جریمه صادر کنند. 
اشکال پارکومترها چه بود؟ 
سه نوع پارکومتر داشتیم یکی سکه‌ای که قابل تبدیل نبود، یک نوع سکه‌ای قابل تبدیل به کارت و نوع سوم هم کارتی. فرق این طرح با آن در این است که اینجا نیروی انسانی وجود دارد و نظارت می‌کند. اشتغال زا هم هست. 
آقای بهبهانی! باز هم از کمبود بودجه گله دارید؟ 
برای حل معضل ترافیک باید اعتبار بیشتری در اختیار شهرداری قرار بگیرد. وضع ترافیکی تهران از موضوع منطقه‌ای خارج و به بحران ملی تبدیل شده. دولت هم باید در این اقدام‌های ملی سهیم باشد و برای توسعه خطوط مترو، خرید اتوبوس‌های جدید و به بهره برداری رساندن قطار هوایی، اعتباراتی را به شهرداری اختصاص بدهد. باید کاری کنیم که مردم به حمل و نقل عمومی گرایش بیشتری نشان بدهند که در این صورت در مصرف بنزین صرفه جویی می‌شود. اگر سوبسید این صرفه جویی را به ما بدهند قطعا در توسعه حمل و نقل عمومی می‌شود کارهایی بیشتری کرد. اینجا، هماهنگی لازم است

۴۰ هزار کارت هوشمند صادر شد
پایان دفترچه بیمه
قرار است کارت‌های هوشمندی از سوی سازمان تامین اجتماعی (به جای دفترچه بیمه) در اختیار کاربران قرار گیرد، آن هم در سراسر کشور. مسوولان این طرح معتقدند کارت‌های هوشمند می‌توانند در آن واحد کارآیی کارت‌های شناسایی، اعتباری و صورتحساب را یکجا ارایه دهند

عدم هماهنگی بین سازمان‌ها و نهادهای ذی ربط و هزاران اما و اگر دیگر باعث می‌شود تا نسبت به اجرای این طرح حداقل در آینده‌ای نزدیک خوش بین نباشیم 
چهل هزار کارت هوشمند بین کارکنان سازمان تامین اجتماعی توزیع می‌شود تا به صورت آزمایشی از این کارت‌ها استفاده کنند، در مرحله بعد قرار است این طرح در کل کشور اجرا شود
علی رضا کیوانی نژاد
پیشنهاد این طرح حتی روی کاغذ هم جالب است. قرار است کارت‌های هوشمندی از سوی سازمان تامین اجتماعی (به جای دفترچه بیمه) در اختیار کاربران قرار گیرد، آن هم در سراسر کشور. مسوولان این طرح معتقدند کارت‌های هوشمند می‌توانند در آن واحد کارآیی کارت‌های شناسایی، اعتباری و صورتحساب را یکجا ارایه دهند. از سوی دیگر تسریع در ارایه خدمات درمانی و سایر خدمات این سازمان نیز در طرح کارت‌های هوشمند در نظر گرفته شده است. در فاز اول این طرح ۴۰ هزار نفر از کارمندان سازمان تامین اجتماعی به زودی از این کارت‌ها استفاده می‌کنند. 
بدون شک یکی از دغدغه‌های اصلی آنهایی که سالیان سال است در هر حوزه‌ای کار می‌کنند، گذران روزهای پیری و از کارافتادگی است؛ روزهایی که بیش از هر چیز دیگری، فردسالخورده نیازمند مراقبت و رسیدگی است. 
درست در چنین ایامی است که دسترسی به امکانات بیمه همراه با تکنولوژی روز و کاستن از موانعی چون بوروکراسی- کاغذ بازی- و … می‌تواند تا حدودی از مشکلات بیمه شدگان بکاهد و این در حالی است که هنوز هم شاهدیم که جمعی از بازنشستگان با تجمع در مقابل مغازه محله یک روز تا چند روز را زیر آفتاب داغ سپری می‌کنند تا مامور اداره پست با موتور بیاید و حقوق آنها را بدهد. اگرچه دولت برای مرتفع کردن چنین مشکلاتی راهکارهایی را در نظر گرفته که اگرچه در کوتاه مدت جواب مثبتی را عاید افراد مرتبط با آن نکرد اما به نظر می‌رسد در دراز مدت تاحدودی از بروز مشکلاتی در خصوص بیمه و بیمه شدگان کاسته شود! 
آنچه مسلم است در کشورهای پیشرفته دنیا، بسیاری از کارکردهای اجتماعی افراد توسط کارت‌های اعتباری صورت می‌گیرد. حتی حساب‌های شخصی افراد نیز در چنین کارت هایی درج شده و این امکان را برای مشترکان به وجود می‌آورد تا به صورت شبانه روزی به اطلاعات مورد نظر خود دسترسی داشته باشند، اما پیشینه استفاده از کارت‌های هوشمند در کشور ما چندان محکم و ریشه دار نیست. شاید بتوان این گونه عنوان کرد که کارت‌های خودپرداز بانک‌ها بودند که برای اولین بار ذهنیت استفاده از کارت‌های اعتباری را به وجود آوردند؛ خودپرداز هایی که یا پول ندارند، یا خرابند یا افراد مسن، کار کردن با آنها را نمی‌دانند و به رغم تبلیغات گسترده‌ای که در این زمینه صورت گرفته هنوز هم شاهد آنیم که مردم کمتر به استفاده از چنین کارت هایی تمایل نشان می‌دهند. 
صدور کارت‌های هوشمند به جای دفتر چه‌های بیمه یکی از راهکارهای ارایه شده جهت آسایش بیمه شدگان است. 
قرار است در آینده‌ای نه چندان دور چنانچه تمامی ارگان‌ها و نهادهای ذی ربط با سازمان تامین اجتماعی، بیمارستان‌ها، داروخانه‌ها، درمانگاه‌ها و … همکاری‌های لازم را انجام دهند، دفترچه‌های بیمه، جای خود را به کارت‌های هوشمند بدهند؛ کارت هایی که تعریفی دیگر از کارت‌های اعتباری هستند. 
بدین منظور سازمان تامین اجتماعی با کمک نهادهای وابسته به خود نظیر اداره کل نام نویسی و حساب‌های انفرادی، اقدام به بسترسازی جهت گسترش این طرح کرده و تاکنون فاز اول این طرح به اجرا درآمده است. حسن ثابتی منفرد، معاون اداره کل نام نویسی و حساب‌های انفرادی در خصوص چگونگی اجرای این طرح می‌گوید: «گام اول شناسایی تمام بیمه شدگانی هستند که به نوعی با سازمان تامین اجتماعی در ارتباطند. از آنجایی که انواع مختلف بیمه در این سازمان وجود دارد، لذا شناسایی این افراد زمان زیادی را به خود اختصاص می‌دهد. پس از شناسایی این افراد و طبقه بندی اطلاعات نسبت به صدور این کارت‌ها اقدام می‌کنیم.» 
به نظر می‌رسد در همین گام اول مشکلاتی نیز وجود داشته باشد. هستند ارگان‌ها و نهادهایی که نه تکنولوژی لازم برای پذیرش کارت‌های اعتباری را در اختیار دارند و نه در این خصوص آن طور که باید و شاید توجیه شدند. ضمن آنکه هنوز- طبق گفته ثابتی منفرد- هماهنگی لازم بین نهادهای تحت پوشش سازمان تامین اجتماعی صورت نگرفته که این بخش زمان اعظمی را به خود اختصاص می‌دهد. با این همه قرار است کارمندان سازمان تامین اجتماعی که از مرز ۴۰ هزار نفر هم گذشتند، ابتدا مورد آزمایش این طرح قرار بگیرند. ثابتی در این باره نیز می‌گوید: «به سازمان تامین اجتماعی توصیه کردیم که ابتدا همکاران خودمان که بیش از ۴۰ هزار نفرند، به صورت آزمایشی از این کارت‌ها استفاده کنند. این پیشنهاد چند مزیت دارد؛ اول آنکه اگر اشکالاتی در اساس چنین طرحی وجود داشته باشد، ترجیح می‌دهیم اول همکاران خودمان آن را عیان کنند تا مردم. دوم، به دست آوردن آمار و ارقام از این جمعیت، کاری است آسان‌تر نسبت به کل جمعیت بیمه شدگان.» 
دکتر شریف زادگان، رئیس سازمان تامین اجتماعی اگرچه این روزها درگیر مسایلی چون تغییر این سازمان به وزارتخانه و ارتقای جایگاهش به وزارت و همین طور چگونگی پشت سرگذاشتن مراسم هفته تامین اجتماعی است، اما درباره این کارت‌های هوشمند می‌گوید: «امیدواریم بودجه این طرح نیز فراهم شود. چون در تمام دنیا کارت‌های هوشمند به نوعی کارت شناسایی افراد محسوب می‌شوند. طرح اولیه این کارت‌ها در شورای عالی بیمه تصویب شده اما سیستم لازم، هنوز راه اندازی نشده است.» 
به نظر می‌رسد اجرای این طرح برای مدتی در همان فاز اول باقی بماند. زیرا هنوز هیچ بودجه‌ای برای به راه انداختن این کارت‌ها در نظر گرفته نشده و این را می‌توان از صحبت‌های معاون اداره کل نام نویسی و حساب‌های فردی هم استنباط کرد: «فعلا هزینه سنجی خاصی در این زمینه صورت نگرفته چون فکر می‌کردیم اگر روی این بخش تمرکز کنیم، به مشکل می‌رسیم. بنابراین قصد داریم تمام نیروی خود را بر راه اندازی این طرح معطوف کنیم.» 
کارت‌های هوشمند بیمه تامین اجتماعی قرار است تمام بیمه شدگان را تحت پوشش خود قرار دهد. از آنجا که بیمه‌های مختلفی در این سازمان وجود دارد، پیش بینی می‌شود، کارکردهای متفاوتی نیز در کارت‌های هوشمند تعبیه شود. بنابراین حتی مستمری بگیران نیز در آینده می‌توانند بدون مراجعه به بانک‌ها و تنها با در دست داشتن کارت هوشمند حقوق خود را دریافت کنند و این در حالی است که هنوز دستگاه‌های لازم برای استفاده از این کارت‌های هوشمند در نظر گرفته نشده است. اگرچه پیشنهاد اجرای این طرح، نه به یک فرد که به تیمی حسابگر و دقیق در سازمان مرتبط می‌شود اما آنها نیز به طور دقیق و واضح نمی‌دانند که تاریخ ورود دستگاه‌های کارت هوشمند به جامعه چه زمانی است. ثابتی درباره دفترچه‌های کنونی بیمه می‌گوید: «طبیعی است که با راه اندازی این شبکه، دفترچه‌های بیمه جمع آوری می‌شوند. اما تاکید می‌کنیم که هنوز بسترسازی لازم برای اجرای این طرح صورت نگرفته و نمی‌توانیم ادعا کنیم که در سراسر کشور به طور همزمان این کارت‌ها کارآیی خود را نشان دهند. تنها امیدواریم بتوانیم بیمه شدگان را در بخش اول این طرح، «یونیک» کنیم چون نمی‌توانیم برای افرادی که تحت حمایت بیمه‌های مختلف هستند، چند کارت جداگانه بزنیم یا چند شماره بیمه در اختیارشان قرار دهیم. در بخش دوم طرح هم باید صدور مجوز کارت را در نظر بگیریم چون از این کارت‌ها، طبق پیش بینی ما، می‌توان برای برداشت از حساب‌های شخصی هم استفاده کرد. حتی پرداخت ماهانه افراد به سازمان تامین اجتماعی نیز در این کارت‌ها قید می‌شود. به عبارت دیگر این کارت‌های هوشمند می‌توانند کارت صورتحساب باشند.» 
طرح راه اندازی کارت‌های هوشمند مثل بسیاری از طرح‌های پیشنهادی، برای رسیدن از مرحله بالقوه به بالفعل، راه درازی را در پیش دارد. وقتی به بستر کنونی این سازمان و روند حرکتی آن نگاه می‌کنیم، نارسایی هایی به چشم می‌آیند که بعضا هر کدام برای رسیدگی نیازمند سال‌ها صرف وقت و هزینه‌اند. هنوز هم مستمری بگیران، در دریافت پاداش و حقوق معوقه خود با مشکل روبه رو هستند. وجود انواع بیمه‌ها نیز باعث به وجود آمدن تعاریف گوناگون از بیمه تامین اجتماعی شده و این تعدد که در جای خود می‌تواند کارساز هم باشد، در پاره‌ای از موارد بیمه شدگان را با دردسر مواجه ساخته است. 
اگرچه اشاره به این نکته تکرار مکررات است اما باز هم می‌گوییم که عدم وجود دستگاه‌های لازم برای استفاده از کارت‌های هوشمند، نبود اطلاعات کامل و آشنایی لازم نزد افراد جامعه نسبت به کارکرد با کارت‌ها، عدم هماهنگی بین سازمان‌ها و نهادهای ذی ربط و هزاران اما و اگر دیگر باعث می‌شود تا نسبت به اجرای این طرح حداقل در آینده‌ای نزدیک خوش بین نباشیم. 

دو ماه تا بازگشایی مدارس
بچه‌های بم مدرسه ندارند

یک روزی در جایی از وزارت آموزش و پرورش مطرح شد که مدارس، بهترین مکان برای آموزش پس از بحران است. دکتر غیرتمند، مدیر کل بهداشت و تغذیه وزارت آموزش و پرورش در حاشیه کارگاه آموزشی مدیریت پس از بحران گفته بود که مدارس بهترین مکان برای آموزش و مهارت‌های بهداشت پس از وقوع حوادث طبیعی از جمله زلزله است. اما در شهر بم حتی مدارس نیز برای مواقع بحرانی امن نبودند. بعد از گذشت ۶ ماه از فاجعه در بم و تخریب ۸۰ درصد بناها هنوز هیچ اقدامی در مورد احداث مدارس انجام نشده است. 
رفیع زاده فرماندار بم با اشاره به بی توجهی مسوولان به احداث مدارس شهر بم اظهار کرد: «حدود دو ماه به بازگشایی مدارس باقی مانده است اما هنوز یک ریال از کمک‌های بلاعوض صرف احداث مدارس نشده است». 
قرار بود تا در موقعیت‌های بحرانی، پیام‌های بهداشتی در مواقع فوق العاده در مدارس آموزش داده شود، چرا که در پایگاه‌های مدارس می‌توان درباره بهداشت فردی و اجتماعی، تصفیه آب آشامیدنی، تعبیه سرویس‌های بهداشتی، تهیه غذا و ایمن سازی به دانش آموزان و معلمان آموزش داد. 
از طرفی به کارگیری ترکیبی از ابزارهای تبلیغی و آموزشی مانند پوستر، بروشور، برنامه رادیویی، روزنامه دیواری، سرود و نمایش و مباحثه را می‌توان به عنوان راهبردهای آموزش بهداشت مدارس در وضعیت بحران مورد توجه قرار داد. 
اما ظاهرا ماجرا در بم به گونه دیگری است. فرماندار بم بارها اعلام کرده است که حداقل امکانات اقامت در بم فراهم شده است. 
او می‌گوید که وام زلزله زدگان سنگین است و آنان از عهده باز پس دادن آن بر نخواهند آمد. 
۱۰ هزار واحد خانه سازی در بم 
پس از گذشت ۶ ماه از زلزله بم هنوز وامی به زلزله زدگان پرداخت نشده است. اگرچه سعیدی کیا، مدیر اجرایی ستاد راهبردی بازسازی بم اعلام کرده است که وام زلزله زدگان بمی تا چند روز آینده پرداخت می‌شود، اما نحوه پرداخت آن هنوز به مردم بم اعلام نشده است. 
از قرار معلوم اخیرا جلسه‌ای با مسوولان شعب بانک‌های ملی، ملت، تجارت، سپه و صادرات برگزار شده و هماهنگی نهایی جهت اعطای وام به زلزله زدگان انجام شده است. 
سعیدی کیا، اعلام کرده است که طبق برنامه، ۲۴ هزار واحد مسکونی در روستاهای بم باید ساخته شود که این میزان علاوه بر ساختمان‌های تخریبی شامل ساختمان‌های غیرقابل سکونت نیز می‌شود. حدود ۱۰ هزار خانواده در بم مشغول ساخت واحد مسکونی هستند که شامل ۵ هزار واحد بتون پی، ۱۶۰۰ واحد اسکلت فلزی پیچ و مهره، ۶۰۰ واحد دیوارسازی و ۷۰ واحد درمرحله سقف می‌شود. 
سعیدی کیا، معتقد است که پایان سال ۸۴ زمان پایان ساخت و ساز در روستاهای بم است. 
وام غیرنقدی 
بر هیچکس پوشیده نیست به خصوص بر کسانی که هنگام زلزله سری به بم زده‌اند، میزان تخریب بسیار بالا بوده. به قدری که هنوز با گذشت ماه‌ها از این رویداد کار آواربرداری به صورت صددرصد انجام نشده است. سعیدی کیا می‌گوید: «آواربرداری شهر بم با همکاری مردم این شهر و ستاد انجام شد و تا پایان خرداد بیش از ۹۰ درصد آواربرداری به اتمام رسید، باقیمانده آن نیز با مشکلات حقوقی و مالکیت روبه رو است». 
صدور پروانه برای ساخت و ساز نیز به طور رایگان با همکاری شهرداری بم آغاز شده و برای حدود ۲۰۰ واحد پروانه صادر شده است که از قرار، هفته آینده سرعت بیشتری خواهد یافت. 
سعیدی کیا، در مورد میزان وام‌های پرداختی می‌گوید: «برای هر واحد مسکونی روستایی ۵/۱میلیون تومان وام بلاعوض در قالب مصالح و ۵/۴ میلیون تومان با کارمزد ۵/۳ درصد و برای واحدهای مسکونی شهری، ۵/۳ میلیون تومان وام بلاعوض در قالب مصالح و ۵/۶ میلیون تومان با کارمزد ۵ درصد و همچنین ۵/۴ میلیون تومان دیگر نیز برای تکمیل خانه‌ها تصویب شده است. برای حصار خانه باغ‌ها نیز ۲ میلیون تومان وام پرداخت می‌شود اما برای تسهیل در پرداخت آن باید منتظر مصوبه ستاد بود.» 
حدود ۲۰ مشاور با نظارت مشاورمادر که تحت نظر ستاد است در بم مستقر می‌شود و پیمانکاران منتخب نیز به زودی در بم حاضر می‌شوند. 
سعیدی کیا، خاطرنشان کرد که همه مصالح تحت کنترل آزمایشگاه‌های ستاد است و از بتون ریزی‌ها نیز نمونه برداری می‌شود و با سازمان نظام مهندسی استان کرمان نیز قراردادی منعقد شده که ناظران آنها در شهر مستقر خواهند شد. 
بازرگانان ورشکسته 
شاید کمتر کسی به یاد اجناس زیر آوار مانده اصناف و بازاریان بم باشد. آنها واحدهای خود را از دست داده‌اند، اجناس و کالاهای آنها زیر آوار مانده است و اکثر آنها در روابط تجاری خود با سایر بازرگانان دچار ورشکستگی شده‌اند. سعیدی کیا، تصریح کرد که برای رفع مشکل آنان با همکاری وزارت بازرگانی ستادی برای احصای مشکلات اصناف تشکیل شده است که در حال بررسی و جمع آوری مشکلات اصناف هستند. 

تبادل علم با کشورهای دیگر

ظاهرا وزارت علوم کشورمان درنظر دارد تا همکاری‌های علمی با کشورهای دیگر را توسعه دهد. همانطور که در برنامه چهارم توسعه پیش بینی شده است، توجه به همکاری‌های علمی با سایر کشورهای جهان به غنای علمی و فرهنگی کشور ما کمک خواهد کرد. یکی از ویژگی‌های تاریخ ایران، همکاری علمی و فرهنگی بین المللی است و بسیاری از آثار علمی دانشمندان ایرانی، در معتبرترین مراکز علمی دنیا مورد استفاده قرار می‌گیرد. دکتر جعفر توفیقی وزیر علوم، فن آوری و تحقیقات در مراسم دومین جشن فارغ التحصیلی دانش آموختگان غیرایرانی گفت: «یکی از دلایل بروز و ظهور تمدن و پیشرفت علم و فرهنگ، اهمیت دادن به همکاری‌های علمی بوده است و بعد از انقلاب این همکاری‌ها وجود داشته و ادامه این همکاری‌ها علاوه بر دستاوردهای علمی و فرهنگی منشا اقتصادی، سیاسی و اجتماعی نیز دارد.» 

افغان‌ها نیمی از کودکان خیابانی

بیش ازنیمی از کودکان خیابانی جمع آوری شده از سطح شهر، افغان هستند. با استقرار جمعیتی بالغ بر ۲ میلیون افغان در ایران چه به صورت قانونی و چه به صورت غیرقانونی، طبیعی است که حجم بالایی از کودکان سرگردان مربوط به این خانوارها باشد. 
رسول خادم رئیس کمیسیون فرهنگی و اجتماعی شورای شهر گفت: «در طرح جمع آوری کودکان خیابانی با استناد به قوانین موجود، خانواده‌های کودکان خیابانی جمع آوری شده را به مراکز ساماندهی فرا خوانده و با نظر نماینده دادستانی مستقر در مرکز، در خصوص این کودکان تعیین تکلیف می‌شود.» وی با اشاره به مصوبه هیات دولت مبنی بر خروج افاغنه تصریح کرد: «در تلاش هستیم تا در روزهای آینده با پیگیری اداره کل اتباع خارج و پشتیبانی شهرداری تهران و دادستانی نسبت به خروج خانواده‌های غیرایرانی که کودکان افغان ایشان جمع آوری شده‌اند تسریع شود.» 

غذای دانشجویی

شاید شما هم وقتی از حوالی رستوران یک دانشگاه عبور کرده باشید صدای برهم خوردن قاشق و چنگال‌ها به ظروف غذا را شنیده باشید. مسوولان نیز این صدا را شنیده و می‌شنوند، اما این صدا کمترین طنین مثبتی نداشته و تغییری در وضعیت غذایی دانشجویی ایجاد نکرده است. چندی قبل یکی از دانشجویان دانشکده هنر دانشگاه تهران برای جلب توجه مسوولان به این مشکل، به یک ابتکار جالب دست زد. این دانشجوی هنرمند به مدت حدود یک هفته غذای دانشگاه را با هزینه شخصی تهیه کرده و به تعداد دانشجویان برای رستوران و تعدادی از بچه‌های خوابگاه غذا می‌فرستاد. 
یکی از دوستان وی می‌گوید: «او این غذاها را با کمک هم دانشکده ای‌ها در خوابگاه تهیه و یا از رستوران‌های معتبر خریداری می‌کرد، اما تنها نتیجه این اعتراض برخورد مسوولان با وی و بهبود غذای دانشکده برای یک مدت کوتاه بود.» 

پاسخی به یک مطلب

در شماره ۳۴۳۰مورخ چهارشنبه ۱۷ تیرماه ۱۳۸۳ صفحه ۱۸، مقاله‌ای تحت عنوان «مجتمع تجاری غیراستاندارد، گلها چشم انتظار شهرداری» به چاپ رسیده است. جمعی از اعضای شورای محلی کوچه دوم خیابان سیمای ایران در نامه‌ای به دفتر روزنامه عنوان کردند: 
۱- در مورد ایجاد وضرورت ساخت پارکینگ بحثی نیست. محل ساخت آن مورد بحث است. ساختمان تجاری «میلاد نور» با تغییر کاربری اراضی شهری به بهانه ایجاد تعاونی مصرف محلی ساخته شده است که تا چندین سال، بیش از ۴ طبقه نبود که ناگهان به طور شتابزده سه طبقه دیگر بر آن افزودند و این طور که می‌گویند یک طبقه از پارکینگ آن را به صورت طبقه تجاری زیرزمینی درآورده‌اند. اهالی کوچه دوم از شهرداری خواستند که طبقه تجاری زیرین این ساختمان را به پارکینگ تبدیل نمایند و پله‌های واقع در شمال شرقی ساختمان را تبدیل به در خروجی پارکینگ نمایند تا حداقل بخشی از معضلات ترافیکی ساختمان حل شود. 

آسیب خودروهای سنگین

وجود صنایع و مشاغل مختلف در یک شهر همیشه پیامدهای خوشایند برای ساکنان ندارد. صنایع مختلف در شهرری که باعث تردد خودروهای سنگین می‌شود، در نهایت موجب وارد شدن آسیب‌های جدی به خیابان‌ها و معابر این منطقه شده است. 
علاوه بر وارد شدن آسیب بر معابر، تردد این خودروها آلودگی صوتی و محیطی فراوانی را هم ایجاد کرده است. شهردار منطقه ۲۰ به مشکلات دیگر این منطقه از جمله وجود فراوان موش‌ها به دلیل واقع شدن در کنار زمین‌های کشاورزی اشاره کرد و خواستار مشارکت بیشتر شهروندان و توجه مسوولان به مشکلا ت شد. 

شهرداران منتخب درعربستان

عربستان هم تصمیم گرفته است تا مشارکت مردم در امور محلی را گسترده کند. به همین خاطر هم برای اولین بار در تاریخ این کشور، پاییز آینده انتخابات شهرداری‌ها برگزار می‌شود. 
دولت عربستان اواخر مهرماه سال گذشته تصمیم گرفت تا براساس قانون شهرداری‌ها وروستاها، شوراهای شهر و روستا در این کشور را فعال کند تا نیمی از اعضای آنها توسط مردم انتخاب شوند. 
دولت سعودی ضمن موافقت با تقسیم کشور به ۱۳شهرداری اصلی، مهلت اجرای این مصوبه را یک سال تعیین کرد. 

تلا ش برای نجات جان کودکی عجیب الخلقه
او زنده می‌ماند؟ 
جالب اینجاست که هنوز مادر این نوزاد از این ماجرا خبر ندارد. این نوزاد که در روز دوشنبه ۱۵ تیرماه در تهران به دنیا آمده، اولین زایمان مادر ۲۷ ساله‌اش است و با این حال از اینکه او هنوز از این واقعه خبری ندارد، احساس گناه می‌کنی به گفته دکتر افتخار این دومین موردی بود که در طول سابقه کاری اش با آن مواجه شده است. اولین مورد در سال ۷۸ بود که به همین صورت یک دوقلو به هم چسبیده بودند

علیرضا جلا ئیان
هنوز صدای گریه‌های آن نوزاد ۱۰روزه در گوشم است. این دیگر هیچ ربطی به من و تو ندارد. گاهی جابه جایی یک سلول چنان بلایی سر بشریت می‌آورد که واویلاست. هنوز به آن سردر لعنتی فکر می‌کنم «. n. i. c. u نوزادان» معنایش را نمی‌دانم. از کسی می‌پرسم؛ بخش مراقبت‌های ویژه نوزادان. بعد از آن همه تقلا کردن برای گرفتن خبر، حالا مانده‌ای که چرا پاهایت توان جلو رفتن ندارند. 
بفرمایید داخل! مگر آن همه اصرار برای تماشای این نوزاد نداشتید؟ 
هرچه تلاش می‌کنی تا خودت را بی خیال نشان بدهی بی فایده است. یک نگاه کافی است تا بفهمی چقدر کوچکی. چقدر ضعیفی. می‌دانم بعد از خواندن این خبر چهره‌ات درهم خواهد رفت. تعجب خواهی کرد. در مورد خود من، انتظار هرچیزی بود. انتظار سکته و برق گرفتگی و حتی سقوط …
با این همه می‌دانم که پس از خواندن این نوشته از ضعیف بودن و دست و پاچلفتی بودن خودمان، آن هم در هزاره سوم و در میان این همه داد و بیداد تکنولوژی شوکه خواهید شد. 
در یکی از بیمارستان‌های تهران مادری نوزادی به دنیا آورده است که در شکمش احتمالا کودک دیگری وجود دارد که دست و پایش از شکم آن یکی بیرون زده است. یک تیم پزشکی برای تحقیق این واقعه تشکیل شده است. 
جالب اینجاست که هنوز مادر این نوزاد از این ماجرا خبر ندارد. 
این نوزاد که در روز دوشنبه ۱۵ تیرماه در تهران به دنیا آمده، اولین زایمان مادر ۲۷ ساله‌اش است و با این حال از اینکه او هنوز از این واقعه خبری ندارد، احساس گناه می‌کنی. 
پدر ۲۳ ساله این نوزاد اهل تهران است. او ناراحت و عصبانی پشت در اتاقی که فرزندش بستری است ایستاده و انتظاری جز شنیدن خبر فوت اولین فرزندش را ندارد. به گفته پزشکی که این نوزاد را به دنیا آورده: «روز دوشنبه دو هفته پیش این خانم برای عمل سزارین به اتاق عمل انتقال داده شد. پس از انجام عمل جراحی توسط تیم مخصوص، وقتی که من می‌خواستم نوزاد را از شکم مادر بیرون بیاورم، متوجه چیزهای غیر عادی شدم ولی بدون توجه به این نکته، چون فقط جان مادر و فرزندش برایم مهم بود کودک را از شکم مادر بیرون آوردم که با صحنه‌ای عجیب مواجه شدم و حتی یک لحظه صورتم را برگرداندم. 
با این حال شغلم ایجاد می‌کرد که به کار خود ادامه دهم و وقتی که صورت خود را به طرف نوزاد برگرداندم متوجه شدم که یک نوزاد سالم و یک تنه از شکم آن یکی بیرون آمده و فقط تنه و دست و پا دارد. بعد از اقدامات اولیه کودک را از اتاق عمل خارج کردیم تا مادرش او را ببیند و خیلی سربسته به مادرش گفتم که فرزندش ناقص است». دکتر افتخار متخصص زنان و زایمان درباره چگونگی به وجود آمدن چنین حادثه‌ای می‌گوید: «جنین نوزادهای دوقلو معمولا در روز چهارم تا هشتم پس از تشکیل نطفه در رحم مادر باید از هم جدا شوند و اگر از روز هشتم به بعد از یکدیگر جدا نشوند نوزادهای به وجود آمده دو دوقلو به هم چسبیده می‌شوند. 
که البته استثنائا در این مورد سر تشکیل نشده است و فقط یک تنه قسمت پایینی بدن تشکیل شده است و یک چیز دیگر که باعث تعجب است این است که تمامی اعضایی که در شکم وجود دارد در نوزادی که کامل است مانند، روده، معده و غیره بیرون از شکم او و در درون یک کیسه قرار دارد که به وسیله ناف به بدن متصل است، به گفته پزشکان این کودک در سلامت کامل به سر می‌برد و تحقیقات برای جدا کردن تنه ناقص الخلقه که از شکم او بیرون آمده ادامه دارد. پدر این نوزاد علت این ماجرا را چیز دیگری می‌داند. او معتقد است چون همسرش ۲۷ ساله است و خودش ۲۳ ساله، این اختلاف سن باعث به دنیا آمدن چنین نوزادی شده است. این در حالی است که به گفته دکتر افتخار این مساله به ناقص بودن نوزاد مربوط نمی‌شود. او در این باره می‌گوید: «با وجود آنکه ما به پدر این نوزاد گفته‌ایم که اختلاف سن میان او و همسرش به این ماجرا هیچ ربطی ندارد ولی او باور نمی‌کند و همین مساله باعث ایجاد اختلاف بین دو خانواده این زن و شوهر شده است. به گفته دکتر افتخار این دومین موردی بود که در طول سابقه کاری اش با آن مواجه شده است. اولین مورد در سال ۷۸ بود که به همین صورت یک دوقلو به هم چسبیده بودند با این تفاوت که آن دو کودک، دو سر با یک بدن بودند که البته یک هفته بعد از به دنیا آمدن فوت شدند که باز هم علت آن جدا نشدن سلول‌ها از هم است. 
حالا شب شده است و تو هنوز در فکر آن نوزادی و چیزی از گلویت پایین نمی‌رود. نه از سر اشمئزاز و بدحالی که دایما ناخواسته خود را جای آن پدر و مادر می‌گذاری و بی اختیار صدای گریه‌های همان طفل ۱۰ روزه تمام گوش ات را پر می‌کند. 
حالا لابد «آغوز» مادرش در تب و تاب خورده شدن مانده و آغوش مادرش خالی و نگاه سنگین زن را حس می‌کنی که منتظر آمدن شیرین‌ترین میوه دنیاست و خبری نیست. گذشت ثانیه‌ها و عبور عقربه‌ها فاجعه است، نه برای تو نه برای من، برای مادری که دلش می‌خواهد فرزندش را ببینید. همان که ۹ ماه تمام درد را به خاطرش حلاوتی بی پایان می‌دانست. 
و چه ترسناک است اختلاف عمیقی که میان خانواده‌های این زوج ایجاد شده است و چه تلخ است حرف هایی که پس از این حادثه نثار یکدیگر می‌کنند و چه عذاب آور است آن احساس دشوار و سنگین گناه. 
و دوست داری مثل همه قصه‌های خوب همه چیز به خوبی و خوشی تمام شود. شاید اگر زنده بماند و با این شرایط بزرگ شود سرنوشت لاله و لادن را پیدا کند. یعنی بعد از این همه سختی و درد و رنج که خواهد کشید مرگی تلخ به استقبالش بیاید. نمی‌شود که او تا ابد زنده بماند. تو هم می‌دانی ولی چقدر انسان ضعیف است که تنها با جدا نشدن دو سلول ناقابل این چنین شرایطی پیدا می‌کند و حالا همه آرزوی مردن این نوزاد را دارند. 
الا مادرش … بیچاره مادرش! 

مجری طرح فرودگاه امام «ره» 
مشکل نقدینگی داریم

ناصر قنبری مجری طرح فرودگاه امام (ره) در پاسخ به گزارش «تجمع اعتراض آمیز پیمانکاران فرودگاه امام (ره)، مطالبات میلیارد تومانی» می‌گوید: فرودگاه بین المللی امام خمینی (ره) در زمینی به وسعت۵/۱۳ هکتار و با تمام امکانات، شامل پایانه مسافری با زیربنای ۸۰ هزار مترمربع با تجهیزات فرودگاهی روزدنیا، پل و پارکینگ مقابل پایانه با ظرفیت پارک ۱۴۰۰ خودرو، باند و تاکسیوی‌های موازی وارتباطی ۱۸ هزار و ۱۰۰ متر با ۴ پل بزرگ تاکسیوی و ۴۶۲هزار و۳۰۰ متر مربع توقفگاه هواپیما، احداث ۸۰ کیلومتر راه‌های دسترسی و حفاظتی فرودگاه با سه پل بزرگ روی بزرگراه‌های قم، ساوه و جاده ساوه و تعداد زیادی پل در محوطه فرودگاه، تجهیز شده به سیستم روشنایی و گاردریل، کلیه تاسیسات زیربنایی نظیر شبکه‌های آب و فاضلاب و تصفیه خانه آب و فاضلاب، شبکه برق و پست‌های مربوط، شبکه گاز، مخابرات و سوخت رسانی به هواپیما و احداث ساختمان‌های جنبی و پشتیبانی، امنیتی، پمپ بنزین، آتش نشانی و بسیاری از امکانات دیگر که مجموعا با فضای سبز و درختکاری، فراتر از یک شهرمی باشد بنا شده است. 
تمام کارهای احداث ساختمان‌ها و تاسیسات و سطوح پروازی و سیویل و سازه فوق توسط پیمانکاران ایرانی انجام گرفته است و با وجود آنکه احداث فرودگاه بین المللی با مشخصات فرودگاه امام (ره) در ایران سابقه نداشت. معهذا با تلاش و توانمندی‌های نیروهای داخلی کاری بزرگ انجام گرفت و در این مدت تجربه ارزنده‌ای در زمینه احداث فرودگاه بین المللی برای کشور فراهم شده است. 
یکی از پیمانکاران مهم طرح، شرکت ملی ساختمان است که ارزش قراردادی کارهای ارجاعی به شرکت مذکور نزدیک به ۴۰۰ میلیارد ریال بابت سه قرارداد پیاپی است و تاخیر در پرداخت بخشی از مطالبات پیمانکار در حد۱۰ تا ۲۰ میلیارد ریال تاثیر چندانی در وضعیت مالی شرکت نخواهد داشت. 
این شرکت از پیمانکاران خوب و فعال طرح در زمینه تاسیسات زیربنایی بوده و پیوسته از فعالیت آن تقدیر و تشکر شده است. 
خوشبختانه با برنامه ریزی انجام شده و تلاش تمامی دست اندرکاران، فرودگاه در ۱۲ بهمن ماه ۸۲ رسما توسط ریاست محترم جمهوری اسلامی ایران افتتاح و برای بهره برداری آماده شد. 
این مهم با جذب تمام بودجه مصوب سال ۸۲ (۴۶ میلیارد ریال) تا آخر دی ماه حاصل شد. از ابتدای بهمن ماه سال ۸۲ تا پایان اردیبهشت ماه سال ۸۳ (چهارماه) طرح فاقد هرگونه نقدینگی بوده و طبیعی است که عدم تامین نقدینگی پیمانکاران و مشاوران در زمان مناسب، فعالیت آنها را متوقف و پیمانکاران عمده را با مشکلات مالی و کارگری مواجه می‌کند. 
از اردیبهشت سا ل۸۳ تاکنون فقط ۲۰ میلیارد ریال از بودجه ۱۸۰ میلیارد ریالی مصوب طرح دریافت شده که از این مبلغ بیش از ۳۰ درصد آن به شرکت ملی ساختمان پرداخت شده است. (لازم به ذکر است که طبق قرارداد منعقده با شرکت مذکور، مقرر است ۵۰ درصد از مبلغ صورت وضعیت‌ها پس از یکسال از تاریخ تسلیم آن به پیمانکار پرداخت شود) تامین نقدینگی طرح در حال حاضر مواجه با مشکل است و مسوولان قول‌های مساعدی برای رفع آن داده‌اند. 
او درخاتمه اضافه کرد: تاخیر در بهره برداری از این پروژه بزرگ ملی، می‌تواند مشکلات عدیده دیگری را نیز به همراه داشته باشد. 
کامیون در عروسی 
شما با میهمان‌های ناخوانده‌ای که به مجلس عروسی تان می‌آیند چه می‌کنید؟ شاید بگذارید آنها هم یک شب خوش باشند. اما اگر یک کامیون وارد مجلس عروسیتان شود آن هم بدون دعوت وجان ۱۷ نفر را بگیرد، چه می‌کنید؟ ورود یک کامیون به مجلس عروسی در اندونزی فاجعه آفرید. کامیونی حامل سیمان پس از منحرف شدن از جاده به مجلس عروسی در اندونزی وارد شد که در نتیجه ۱۷ نفر از میهمانان کشته شدند. 
راننده کامیون و شاگردش پس از حمله ساکنان منطقه به شدت زخمی و روانه بیمارستان شدند. 

خبرهای شوم بی پایان

احمد جلا لی فراهانی 
سوزدم این آتش بیدادگر بنیاد
می کنم فریاد، ای فریاد! ای فریاد! 
گیر افتاده‌ایم. بدجور هم گیر افتاده‌ایم. در این «دژ آیین قرن پرآشوب» که تلاطمی است از اخبار ناجور. گیر افتاده‌ایم. ناخواسته و بی اختیار. در تعارضی بی پایان میان سنت و مدرنیته. وحشتناک‌تر حال و روزیست که پیدا کرده‌ایم. کافی است کمی باریک شویم. کمی به پوسته سفید و نازک خوش خیالی هایمان نوک بزنیم و از کوچک‌ترین روزن ممکن به پیرامونمان نگاه کنیم. 
چیزهایی هست که تکانت می‌دهد. خبرهایی که امانت را ذره ذره می‌جوند و آمارها و ارقامی که حوصله‌ات را از همه چیز و همه کس سر می‌برند. 
خبر آنقدر وحشتناک است که مهلت اندیشیدن را هم از تو می‌گیرد. خبر حلق آویز شدن زنی که با توافق خودش از طناب مرگ آویزان شده است پیش ازآنکه دردناک باشد بهت آور است. در کجا؟ نه در ازدحام دود و ترافیک و تمدن فچل و بی دست و پای ناقص الخلقه شهرهای امروزی مان که در روستایی دور، در بردسکن خراسان. کجا هست؟ لابد آنقدر کوچک است و آرام که بچه هایش صبح را با تنبلی می‌آغازند و شب را مات ستاره‌ها به خواب می‌روند. 
بهت خبر هنوز در حلقومت افتاده که ادامه‌اش را می‌خوانی و پتک است که بر مغزت می‌کوبد. دام … دادام …. دالام … «۴۸ ساعت پس از عقد، پس از توافق با همسرش برای قتل یکدیگر …» کجا هستیم؟ در هزاره سوم یا عهد غارنشینان بی قانون؟ 
خودتا ن بخوانید حرف‌های رئیس دادگستری «بردسکن» را. «این زوج که پس از جلب رضایت والدین خود اقدام به عقد کرده بودند به علت عذاب وجدان ناشی از اشتباهات گذشته … اقدام به قتل توافقی کرده‌اند.» 
 «قتل توافقی»، باید ورودش را به جامعه واژگان هولناک زندگی مدرنمان تبریک بگوییم. عصر مدرنیته‌ای که «عرصه انکار و وهن و غدر و بیدادست.» 
و این است از فضایل عصر دیوانگی که پنجه‌های منحوس بی هویتی و سر در گمی اش را به روستایی انداخته که در دورترین نقطه قابل تصورمان به حیات خود ادامه می‌دهد. «این قتل در سه کیلومتری روستای باب الحکم بردسکن در باغ مربوط به پدر دختر صورت گرفته که قاتل بلافاصله خود را به اقوام و سپس به پاسگاه نیروی انتظامی معرفی کرده.» 
نباید از این خبر برآشفت. در سرزمینی که اغلب قتل هایی که در آن رخ می‌دهد، قتل هایی هستند که عاملان ارتکاب به آن با قربانیان خود آشنایی نزدیک داشته‌اند، البته این چنین خبرهایی امری علی حده است. 
دردناک‌تر، آمارهایی است که ما را تمسخر می‌کنند. آمارهایی که می‌گویند ۸۱ درصد عاملان قتل در سه ماهه نخست امسال را افرادی با گروه سنی زیر ۳۰ سال تشکیل می‌دهند. برای آنکه بدانید علت اصلی همه این قتل‌ها چیست، حرف‌های دکتر یوسفی، استاد دانشگاه و جامعه شناس را بخوانید. «درک نادرست از دوست داشتن، ابهامات زیاد در ازدواج و نامناسب بودن وضعیت مالی و اقتصادی خانواده از عوامل بروز این نوع جرم هاست.» 
خانم دکتر یوسفی حرف‌های خواندنی دارد: «در جامعه ما طبقه متوسط کمتر به چشم می‌آید. بیشتر گروه اول و سوم هستند که در دو نقطه مقابل هم قرار گرفته‌اند. شکاف موجود بین این طبقات هر چقدر بیشتر می‌شود به دنبال آن آسیب‌های اجتماعی هم بیشتر می‌شود.» 
او می‌گوید: «از طرف دیگر نگرش‌ها در خانواده‌ها هنوز سنتی است. خانواده تمام تلاش خود را می‌کند تا ناموس خود را تحت کنترل داشته باشد. او را محدود می‌کند. بدون آنکه در دایره این حصار شرایط پذیرش آن را فراهم کند. ناگهان دختر یا زن پشت پا به همه چیز زده و می‌گریزد.» 
خانم دکتر یوسفی حرف‌های فراوانی دارد اما سخن چه فایده گفتن که پند نمی‌نیوشیم؟ 
مهدی اخوان ثالث

آنجا

به جای اثرانگشت 
یکی از بانک‌های ژاپن برای شناسایی صاحبان حساب‌های سپرده از دستگاهی که قادر است الگوهای رگ‌های کف دست مشتریان را با الگو ی ذخیره شده آنان انطباق دهد، استفاده می‌کند. از کف دست صاحبان حساب‌های سپرده به هنگام گشایش حساب تصویربرداری شده و این تصویر در بانک اطلاعات ذخیره می‌شود. هر بار که مشتریان برای واریز یا برداشت پول به بانک مراجعه می‌کنند کف دست خود را روی دستگاه‌های مجهز به حسگرهایی قرار می‌دهند که قادر است تصویر گرفته شده از کف دست مشتریان را با تصویر ذخیره شده در بانک اطلاعات مقایسه کند و در صورت تطبیق این دو تصویر، به صاحب حساب اجازه برداشت از سپرده بانکی خود داده می‌شود. افزون بر انطباق تصویر رگ‌های کف دست بانمونه ذخیره شده در بانک اطلاعات، صاحب حساب سپرده باید شماره اختصاصی و مهر خود را نیز به متصدی باجه پرداخت ارایه دهد. 
خلبان مبتکر
بیایید قوه تخیلمان را به کار بیندازیم: در خیابان مشغول رانندگی هستید و یک آهنگ آرام هم در حال پخش است. تلفن همراه تان زنگ می‌خورد اما چون رانندگی می‌کنید آن را برنمی دارید. صدایی عجیب می‌شنوید، متعجب می‌شوید ولی نمی‌دانید که چیست. ناگهان می‌بینید که هواپیمایی آرام جلوی شما فرود می‌آید. این موضوع فقط تخیل نبود بلکه اتفاقی بود که برای چند نفر از رانندگان یک بزرگراه در کالیفرنیا افتاد. ماجرا از این قرار بود که خلبان یک هواپیمایی که در بزرگراهی در ایالت کالیفرنیا فرود اضطراری کرد. این خلبان که به خیال خودش ابتکاری به خرج داده باعث نگرانی رانندگان شد. بد نیست بدانید که در این حادثه کسی آسیب ندیده است. 
البته این ابتکار به این بی خرجی‌ها هم نبوده و باعث شده که خلبان مبتکر حالا در زندان به سر ببرد. 
و حالا تابلوی کیف قاپی! 
مالزی یکی از کشورهای توریستی جهان است. صنعت گردشگری این کشور به خاطر بالا رفتن آمار دزدی و کیف قاپی به شدت تحت تاثیر قرار گرفته و ممکن است این کشور را با رکود اقتصادی مواجه سازد. 
پلیس مالزی برای مهار کردن جرایم سرقت به ویژه کیف قاپی در این کشور تابلوهای هشداردهنده نظیر علایم راهنمایی و رانندگی در برخی مناطق جرم خیز کوالالامپور و دیگر شهرهای این کشور نصب کرده است. 
مردم این کشور از امروز در کنار تابلوهای هشدار دهنده نظیر توقف ممنوع، پارک ممنوع، محل عبور کودکان، محل عبور حیوانات یا باریک شدن جاده، تابلوی جدیدی را با عنوان منطقه کیف قاپی مشاهده می‌کنند. 
جالب توجه است مردم با دیدن این تابلو کیف یا وسایل همراه خود را محکم در آغوش یا دستان خود می‌گیرند و با وحشت و نگرانی از محدوده نصب تابلو گذر می‌کنند. 
گراز وحشی در سئول 
یک گراز وحشی که در اطراف دفتر ریاست جمهوری کره جنوبی پرسه می‌زد سرانجام پس از ۱۲ ساعت تعقیب و گریز به دام افتاد. 
به محض اینکه محافظان دفتر ریاست جمهوری متوجه گراز سرگردان شدند موضوع را به پلیس اطلاع دادند و ۹۰مامور پلیس و آتش نشانی برای به دام انداختن این گراز در شهر سئول بسیج شدند. 
سرانجام پس از ۱۲ ساعت جستجو توسط ماموران، حیوان فراری با چند تیر آغشته به داروهای بیهوش کننده از پای درآمد. 
جنایت در نیویورک 
با افزایش جرم و جنایات سازمان یافته در ۷ روز گذشته، در نیویورک بیش از ۲۷۰ نفر از ساکنان این شهر به قتل رسیده‌اند. 
تعطیلات آخر هفته در این شهر توسط روزنامه‌ها تعطیلات خونین عنوان گرفت. 
در تعطیلات شنبه و یکشنبه این هفته ۱۴ مورد جنایت روی داد که طی آن ۱۱ نفر به قتل رسیدند. 
از ۴ تا ۱۱ جولای (۱۴ تا ۲۱ تیرماه امسال) ۲۷۳ نفر از ساکنان نیویورک در حوادث گوناگون کشته شده‌اند. اغلب این جنایات دزدی، فحشا و جنایات سازمان یافته است و مجرمان اغلب در سنین ۱۵ تا ۲۵ سال بوده‌اند. شهر ۱۲میلیونی نیویورک حدود ۱۱ هزار پلیس دارد. 

اینجا

کلکسیونی از جرم 
کیف قاپی حرفه‌ای در حین اخاذی از پسر جوانی توسط ماموران پلیس ۱۱۰ دستگیر شد. 
 «مجتبی» ۳۳ ساله که کلکسیونی از انواع جرم‌ها دارد، ۴ماه پیش از زندان آزاد شده است. او انگیزه خود از ارتکاب جرم هایش را تهیه امکانات رفاهی ذکر کرد و دراین باره گفت: «هر بار که کودکانم از من می‌خواهند چیزی برایشان بخرم از خجالت نمی‌توانم حرفی به آنها بزنم. چون کسی به من کار نمی‌دهد مجبور می‌شوم دست به اعمال خلاف بزنم.» 
متهم در حین تهدید با چاقو برای اخاذی دستگیر و تحویل مقامات قضائی شد. 
طلاق از قاتل 
زن جوانی به دادگاه خانواده رفت تا از شوهرش به خاطر اینکه فرزندشان را کشته بود، جدا شود. 
 «شهره» در اظهارات خود گفت، شوهرم از ناراحتی روانی رنج می‌برد. چند سال پیش که بچه دار شدیم او از خانه رفت و پس از دو سال دوباره به خانه بازگشت. 
پسرم از او می‌ترسید برای همین بی تابی می‌کرد. وقتی پدرش به او نزدیک شد شروع به گریه کرد. شوهرم تعادلش را از دست داد و بالش روی صورتش گذاشت تا صدایش را نشنود. اما پسرم جان خودش را از دست داد. «رضا» همسرم از خانه بیرون رفت و تا به حال که یک سال از آن موضوع می‌گذرد به خانه برنگشته است. 
نمی توانم او را تحمل کنم. یک سال است که به دادگاه می‌آیم تا از او به صورت غیابی جدا شوم. 
آقای بازپرس
بازپرس جعلی کل کشور که در کرج از مردم اخاذی می‌کرد توسط ماموران نیروی انتظامی دستگیر شد. 
این متهم با معرفی خود به عنوان بازرس کل کشور از مردم اخاذی می‌کرد و در قبال دریافت مبلغی به آنان قول استخدام در شرکت ایران خودرو را می‌داد. 
 «فرامرز -م» تاکنون سه شاکی دارد. شاکیان در اظهارات خود به ماموران کلانتری گفتند، متهم در قبال دریافت ۱۵۰ هزار تومان به آنان قول استخدام در شرکت ایران خودرو را داده است. این خبر را اولین بار است که می‌شنوید اما اولین باری نیست که خبری در مورد قلا بی بودن ماموران دولتی برای شما می‌نویسیم. یکی تحقیق کند که چرا همه کلا هبرداران آرزوهای بزرگ دارند. 
شکارچیان متخلف 
اگر قصد شکار و تفریح با اسلحه و گرفتن جان وحوش را دارید حتما این خبر را بخوانید. 
از خواف خبر می‌رسد که ماموران اداره حفاظت محیط زیست این شهر موفق به دستگیری دو شکارچی متخلف شدند. 
این دو شکارچی اقدام به شکار قوچ و میش وحشی می‌کردند که پس از دستگیری تحویل مقامات قضایی شدند. 
سه لاشه قوچ و میش از شکارچیان کشف شد. متخلفان از سوی دادگستری به یک سال حبس و پرداخت ۹ میلیون و ۶۰۰ هزار ریال جریمه نقدی محکوم شدند. 
دیگرش تدبیر نیست 
زن جوانی در کرمانشاه بر اثر بی احتیاطی در روشن کردن چراغ «والر» آتش گرفت و جان خود را از دست داد. 
 «سعدالله. م» به کلانتری ۱۶ سعدی کرمانشاه رفت و به ماموران کلانتری گفت، همسر ۲۳ ساله‌اش بر اثر سوختگی جان باخته است. 
وی در اظهاراتش گفت: «در محل کارم بودم، همسرم پس از سرد شدن ناگهانی هوا در روزهای اخیر، چراغ والر را برای نفت کردن به حیاط منزل برد و هنگام روشن کردن چراغ، ناگهان لباسش آتش گرفت. همسایه‌ها با شنیدن فریادهای همسرم به خانه آمدند و پس از خاموش کردن آتش، وی را به سرعت به بیمارستان منتقل کردند. اما او بر اثر شدت جراحات در بیمارستان فوت کرد.» 

گفت وگو با رئیس ایرانی اشرار ناگویای ژاپن
من بودم، شهرام بوکسور و علی هیرو
من ۲۰ سالم بود که پلیس ژاپن از دست من خواب نداشت. می‌فهمی؟ یه لشگر پلیس منو می‌بردن دادگاه و برمی گردوندند. کم کاری بود؟ اگه از اول شروع می‌کردم، فقط حواسم بود که دنیا پر از آدمای نامرده. یه خورده حسابایی هم دارم که اگه از اول شروع کنم، صافشون می‌کنم، به خصوص با چند تا ژاپنی

ناصر کرمی

هشت سال پیش از ایران زدم بیرون، سنم چی؟ یه بچه ۱۷ساله. تو سه سوت شدم آدمی که همه تلویزیونای ژاپن یه شب نشونش دادن، اینقدر که روزنامه‌های ژاپن از من عکس چاپ کردن، چی، از جکی چان ندیدم که چاپ کنن. 
واینطور گفت وگوی من با او شروع می‌شود. مرد جوانی که پلیس ژاپن از او به عنوان یکی از خطرناک‌ترین خارجیانی که در ۵۰ سال اخیر به این کشور پا گذاشته، نام برده است. 
 … روزی که منو گرفتن تو ژاپن غلغله بود. بعدا شنیدم اون شب هر کدوم از کانالای تلویزیون رو که می‌زدی، داشت من رو نشون می‌داد، با غل و زنجیر ودو ردیف کماندوهای پلیس که معلوم بوده اونجا هم از من می‌ترسن. 
دقیقا به چه خاطر دستگیر شدی؟ 
به جرم رئیس باندی. می‌گفتن هر تخلفی تو ناگویا زیر سر منه. 
واقعا، همین طور هم بود؟ 
نه به این شوری که می‌گفتن. اما خب، من چند تا نوچه داشتم. هر کدوم از نوچه هام هم خودشون یه برو بیایی داشتن. چی، اینجوری هر چی که بود می‌افتاد به پای من. 
تخلف هاتون چی بود که اینقدر پلیس ژاپن در به در دنبالتون می‌گشت؟ 
راسیاتش همه چی، هر چی که به نظرت برسه. اما عمده‌اش، باجگیری، مواد فروشی و دزدی بود. البته، خداییش نه اینکه من خودم همه این کارا رو بکنم، عمده‌اش کار بچه‌ها بود، اما گفتم که، یه جورایی بود که هر چی هم اونا می‌کردن، می‌افتاد پای من. یه جورایی بود، خب، من بیشتر تو چشم بودم. 
شنیدی که وقتی تو به دام پلیس ژاپن افتادی، خبرش رو حتی بعضی روزنامه‌های ایران هم چاپ کردند؟ 
آره، شنیدم. اما بدمصبا حتی یکی شون ننوشت که این هموطن ماست که اینجور اسم در کرده. 
یعنی فقط مهمه که آدم اسم در کنه. چه جورش اصلا مهم نیست؟ 
ببین، من ۲۰ سالم بود که پلیس ژاپن از دست من خواب نداشت. می‌فهمی؟ یه لشگر پلیس منو می‌بردن دادگاه و بر می‌گردوندند. کم کاری بود؟ از بچه محل هام تو نازی آباد برام نامه می‌اومد زندان. می‌گفتند عشق می‌کردن که یه بچه نازی آباد اینطور دنیا رو به هم ریخته. 
گوش هایش شکسته است. معلوم است که یک وقتی کشتی گیر بوده. هیکل تنومند و خوش قواره‌ای هم دارد. اگر دودوزدن زجرآور چشم هایش نبود، می‌شد گفت که مرد خیلی خوش سیمایی هم هست. 
چند سال کشتی گیر بودی؟ 
از بچگی تا وقتی که رفتم ژاپن. هیچکی جلودارم نبود. هم باشگاهی هام رفتن تا قهرمانی جهان. وایساده بودم، منم جام اون بالا بود. 
به چند سال زندان محکوم شدی؟ 
۵ سال. چه زندونی هم، عقده داشتن از دستم. قد هیچکدومشون تا سینه من نبود. همه جوره می‌خواستن منو خورد کنن. علنا می‌گفتن ازت متنفریم، می‌خواییم تاوون خلافایی رو که کردی پس بدی. جیک می‌زدم، سه سوت توی انفرادی بودم. چی، نه یک روز و دو روز، یک ماه و دوماه. البته جرات نمی‌کردن دست روم بلند کنن. فقط چی. غذا نمی‌دادن، مینداختن تو انفرادی. 
رفتار زندانی‌های ژاپنی توی این مدت با تو چه طور بود؟ 
نفرت داشتن ازم. تو تلویزیون منو دیده بودن. ولی خداییش جرات نمی‌کردن پرشون به من بگیره. انگار من جذامم. از جلوم در می‌رفتن. 
این تنها موردی بود که به زندان رفتی؟ 
نه، قبلش هم بود. چند باری سرکتک کاری و دعوا. اما مهمترینش سرقتل بهزاد بود. 
جریان قتل بهزاد چی بود؟ 
بچه محل ما بود. من و اون و … و شهرام بوکسور و علی هیرو یه وقتی با هم همخونه‌ای هم بودیم. اومد تو. شمشیرم زیر کاپشنم بود. میدونست همراهمه. گفت شمشیر تو بده می‌خوام برم سراغ بهزاد. گفتم چی شده؟ گفت چی، به من فحش ناموس داده. تو حال خودم نبودم. شمشیر و ورداشت برد. قرار گذاشته بودن تو یه پارکی که جای این کارا بود، یه طرف بهزاد، یه طرف اون. دو ساعت بعد … برگشت و شمشیرو پس داد. خونی خونی بود. دست خودش هم آش و لاش بود. یه ساعت بعدش شهرام بوکسور اومد. گفت اوضاع بهزاد خرابه. شمشیر شیکمش رو پاره کرده بود. سه سال حبس تعلیقی داشت. می‌بردیمش بیمارستان، پلیس می‌فهمید باز دعوا کرده، سه سال می‌کردن تو زندون. بچه‌ها سعی کردن خودشون خونریزیشو بند بیارن. کاپشنشو پیچیده بودن دور شکمش. اما خدا بیامرز کم کم صورتش زرد شد و چند ساعت بعدش مرد …. فرار کرد. اما فردایش پلیس گرفتش. نامرد گفت که شمشیرو من بهش دادم. پلیس منو هم گرفت. البته اون موقع هنوز خیلی اسم و رسم نداشتم. بعدش من تو دادگاه تبرئه شدم. مطمئن شدن من از قصد شمشیرو ندادم به … اون رو هم به ۱۰ سال زندان محکوم کردن که هنوز اون تو هست. 
می دیدیش تو زندان؟ 
نه. اون اصلا یه جای دیگه بود. فقط یه بار تو دادگاه دیدمش. بهش گفتم خیلی نامردی. سرشو انداخت پایین. 
این پرونده حالا تهش چی میشه؟ 

من که مشکل ندارم، اما … رو حتما بعد از تموم شدن زندونش ژاپنی‌ها تحویل ایران میدن. اینجا چی؟ حتما دوباره دادگاه و محاکمه با قوانین ایران. خونواده بهزاد هم پای قضیه وایسادن. خود … هم به خاطر ضربه شمشیر بهزاد یه دستش شنیدم که از کار افتاده. 
تو زندان کسی می‌اومد ببیندت؟ 
نه اصلا. می‌دونی، ژاپن اصلا جای نامردیه. پشتتو بکنی به هر کس، خنجرو تا دسته کرده تو پهلوت. 
صد تا آدم تو ژاپن بود که اگه به پشتگرمی من نبود، یا دیپورت شده بودن، یا دست پلیس افتاده بودن، یا از گرسنگی مرده بودن. یکی از اون نامردا که قبلش روزی صد بار به من می‌گفتن نوکرتیم و کوچیکتم یه بار نیومد ملاقات. 
اما روزنامه‌های ژاپن نوشته بودن تو توی چند فقره قتل هم دست داشتی. 
یکی شو هم نتونستن ثابت کنن وگرنه حبسم خیلی بیشتر می‌شد. 
تو زندان معتاد شدی؟ 
معتاد؟ نه بابا … یه ذره مواد جزمی یه. بالاخره مال تنهاییه. تو ولایت غریب. جایی که هرشب می‌ترسیدم بریزن سرم منو بکشن. میدونی، قبلش سلطنت می‌کردم. بعدش تنها و اونجوری. یه کاسه آش بی نمک می‌دادن برای چی، از حالا تا فردا. شکمه تا صبح قور و قور می‌کرد.. 
الان از دوستات خبری داری؟ 
علی هیرو تو استرالیاست. همون موقع یه زن تایلندی گرفته بود. اسم بچه‌اش رو گذاشته بود هیرو. برا همین هم بهش می‌گفتن علی هیرو، تو استرالیا کسب و کار داره. 
همش هم خلاف دیگه؟ 
بالاخره کاره دیگه. اگه من نیفتاده بودم زندون الان دم و دستگا هم ۱۰ برابر اون بود. محمد هم زندونه، هشت سال براش بریدن. بنده خدا یه بچه هم داره. 
شهرام بوکسور هم فکر کنم هنوز ناگویاست. 
چه جوری شد که کشیده شدین به کار خلاف؟ شما که از کارگری هم می‌تونستید پول خوبی در بیارید. 
خب، از خلاف می‌شه چند برابر درآورد. خیلی بیشتر. کارگری سخت بود. همه‌اش هم کثافت کاری. یا تا صبح باید دستشویی مترو رو می‌شستی یا مرده می‌سوزوندی و بابت خوب ترکیدن جمجمه مرده از بچه هاش انعام می‌گرفتی. 
فکر نمی‌کنی کارای شما باعث شد ژاپنی‌ها درباره مردم ایران بدبین بشوند؟ 
اتفاقا، کارای ما باعث شد حساب دستشون بیاد با کیا طرفن. کارگر که بودیم همه جور، خواری و تحقیر بود. یه بار یکی شون به من گفت شما تو ایران تلویزیون هم دارید؟ گفتم باباقوری، ۲ هزار و ۵۰۰ سال پیش که همه دنیا زیر بیرق ما بود، شماها مثل میمون رو درخت زندگی می‌کردید. اونجا همه چیز دستگاهی وپولی یه. اما هرجور که سیستم دستگاه‌ها رو عوض می‌کردن بازبچه‌ها توسه سوت یاد می‌گرفتن یه جوری مجانی از دستگاه‌ها غذا بگیرن یا سوار مترو بشن. همه مهندساشون حریف بچه‌های ما نمی‌شدن. پلیس شون تو دست ما، سوسک سوسک بود. 
تند تند به سیگارش پک می‌زند. گوش‌های شکسته‌اش دوباره توجهم را به خود جلب می‌کند. می‌توانست در آوردگاهی بزرگ پرچم ما را به دوش بکشد، می‌توانست قهرمان ما باشد و از ته دل برایش هورا بکشیم. 
برنامه‌ات برای آینده چیست؟ 
نمی دونم. بالاخره یه جوری میشه. ایران که نمی‌تونم زندگی کنم. اگه تو ژاپن نشد، می‌رم یه جای دیگه. تایلند، استرالیا، سنگاپور … هرجا که که برم، سه سوت شهر دست منه. 
ولی قیافه تورو پلیس اینتر پول می‌شناسه و توی اغلب کشورها ممنوع الورود هستی. 
اینطورها هم نیست … هر کاری هم بالاخره راهی داره. 
پلیس ایران هم دنبالت هست؟ 
نه. چرا آخه؟ من هیچوقت تو ایران هیچ خلافی نکرده بودم. خداییش اینجا توی ژاپن هم که اصلا سرزمین نامردیه، من در حق هیچ ایرانی نامردی نکردم. هرچی بود شاکیش فقط ژاپنی‌ها بودن. دو طرفه بود. اونا از من بدشون می‌اومد من چی؟ از اونا. اصلا می‌دونی، من بچه جنوب شهر تهران، قهرمان ورزشی، وقتی رفتم اونجا نتونستم تحمل کنم پس گردنم بزنن، بگن کار کن. اگه ایران مونده بودم، شاید هیچ وقت پام به خلاف باز نمی‌شد. شاید رفته بودم دانشگاه، شاید الان یه ردیف مدال قهرمانی از دیوار خونه مون آویزون بود. 
چند ساله خانواده‌ات رو ندیدی؟ 
هشت سال، دقیقا هشت ساله. ۱۷ ساله بودم که از خونه زدم بیروم. الان ۲۵ سالمه. 
دلت براشون تنگ نشده؟ 
مکث می‌کند وجواب نمی‌دهد. بعد اشک می‌آید توی چشم هایش. 
حتی برای آجرهای کوچه مون هم دلم تنگ شده. حتی برای برگ درختان تهرون. نمی‌دونم چی میشه؟ اگه دوباره چشمم بیفته توی چشم اونا … چقدر این سال‌ها برای من گریه کردن … رفیقای بی معرفتم یه بار نیومدن ملاقات. اما از خونواده نامه مرتب می‌اومد، هیچ ماهی قطع نشد. 
دست هایش می‌لرزند. شاید مال خماری او باشد. اما دودوی چشم هایش کمتر شده. باورم نمی‌شود این همان مردی است که روزنامه‌های ژاپن روز دستگیری اش تیتر زده بودند «کابوس تمام شد»، باورم نمی‌شود که لزوما بایداز این مرد متنفر بود «اگر نمی‌توانم همیشه از آن تو باشم / بگذار گاهی از آن تو باشم. اگر نمی‌توانم گاهی از آن تو باشم/ بگذار هر وقت که تو خواستی از آن تو باشم … اگر نمی‌توانم دوست خوب و پاک تو باشم / بگذار دوست پست و کثیف تو باشم … بالاخره بگذار یک چیزی در زندگی تو باشم.» 
اگر بر می‌گشتی از اول از روزی که تصمیم گرفتی بروی ژاپن، آیا همین مسیر را دوباره طی می‌کردی؟ 
ژاپن که حتما می‌رفتم … راسیاتش مطمئن نبودم که خلاف نمی‌کردم … اما با نامردها دیگه رفیق نمی‌شدم. همین … اگه از اول شروع می‌کردم، فقط حواسم بود که دنیا پر از آدمای نامرده. یه خورده حسابایی هم دارم که اگه از اول شروع کنم، صافشون می‌کنم، به خصوص با چند تا ژاپنی. 
شل سیلوراستاین 
اراده او برای نفر اول بودن و حفظ غرور قابل توجه است، اما سرنوشت خوبی نداشته و احساسات متناقضی را بر می‌انگیزد. یک جور جذابیت منفی و نچسب. 

ستون ما
شرور یا قربانی؟ 

دو سده قبل ولتر گفته بود منصفانه این است که درباره هر آدمی در جغرافیای خودش قضاوت کنیم. یعنی بدانیم که ماهیت واقعی هر آدمی تنها وقتی که او در جغرافیای واقعی اش قرار دارد بروز می‌کند و همه آدم‌ها در شرایط و مکان هایی که به آن تعلق ندارند، تا حد تبدیل به موجودی دیگر، واکنش‌ها ورفتاری متفاوت با خلق و خوی معمول شان نشان می‌دهند. 
سردسته ایرانی اشرار و خلافکاران ناگویای ژاپن شاید نمایه‌ای آشکار از همه آدم هایی باشد که در شرایط و جغرافیای ناآشنا به آدمی دیگر تبدیل شده‌اند. او نماینده یک گروه از نسل کنونی جوانان ایرانی است. نسلی که فوج فوج چاره برآوردن آرزوها را در مهاجرت دانستند و به کام خویش رسیده یا نرسیده، اما دست کم این است که بر تصویر وطن در چشم بیگانگان خنج بسیار کشیدند. 
بنا به درخواست او برخی نام‌ها و مکان‌ها در این گفت وگو حذف شد. همچنین برخی گفته هایش که اثبات آنها نیازمند تحقیق از مجاری دیگر بود و نیز موضوعاتی که احیانا درج آنها تعاقب حقوقی ایجاد می‌کرد، حذف شد. با این همه در این گفت وگوی کوتاه نیز ممکن است مواردی قابل اصلاح وجود داشته باشد. و در نهایت اینکه قضاوت درباره نتیجه گیری این گفت وگو را به خوانندگان می‌سپاریم: او را باید خلافکاری شرور بدانیم که مایه ننگ وطن است و یا جوانکی خام که دست تقدیر او را به آنجا فرستاده که خود نه می‌دانسته که کجاست و نه می‌توانسته که از آن رهایی یابد. 

روزهای تبعید دختر صدام در امان چگونه می‌گذرد؟ 
به جراحی پلا ستیک! 
رقاد حسین، فارغ از بحران‌های خونبار عراق فقط به زیبایی چهره و خوشگذرانی فکر می‌کند

رقاد حسین با ادب و شرم ویژه یک میزبان آبرومند می‌پرسد: «قهوه چطور است؟» او دختر بزرگ صدام حسین است و در ویلای شیک خود در امان، پایتخت اردن، با قهوه ترک در فنجان کوچک و آب پرتقال در لیوان کریستال و سینی نقره از من پذیرایی می‌کند. گلدانی از سوسن‌های سفید و رزهای سرخ میز را تزئین کرده و نسخه‌ای از مجله «هلو!» (hello) و کتابی از دانیل استیل روی آن به چشم می‌خورد، از همه جالب‌تر، عکس‌های بی شمار خانوادگی است که در و دیوار خانه در تبعید رقاد را پر کرده و یاد آور روزهای اعتبار و شکوه پدر و برادران این زن پا به سن گذاشته است که با پنج فرزندش روزهای غریبی را می‌گذراند، این خانه توسط دولت اردن در اختیار رقاد قرار گرفته و به حرم صدام شهرت یافته است. 
بازدیدکنندگانی که به این محل هجوم می‌آورند در نخستین گام، خود را با نقاشی بزرگی از دیکتاتور سقوط کرده مواجه می‌بینند. بر خلاف رقاد که نسبت به پدر و جنایت هایش ساکت و تودار است، دختر کوچکش بنان، ۱۰ ساله، این طور نیست و درباره پدر در قفس اش آزادانه می‌گوید: «صدام حسین مرد خوبی است.» با اعتماد به نفس قابل توجهی انگلیسی حرف می‌زند: «بله. او الان در زندان آمریکاست، اما مامان می‌گوید این کار درست نیست.» 
ممکن است رقاد در باطن نگران پدرش باشد، اما کاملا به فکر زندگی و خوشگذرانی خویش است. در حالی که صدام دربازداشت است و همه روزه تحت بازجویی‌های سنگین و خردکننده بازجویان قرار دارد، او به تازگی جراحی پلاستیک کرده. هفته‌ای چند روز به باشگاه بدن سازی خانم‌ها می‌رود و اغلب در حال گشت و گذار و خرید از فروشگاه‌های لباس وجواهر فروشی‌های درجه یک امان دیده می‌شود. 
هفته پیش، درست در همان ساعاتی که رئیس جمهوری جدید عراق، یعنی جانشین پدرش، داشت معرفی می‌شد و همه عراقی ها- اعم از مخالف یا موافق- چشم به صفحه‌های تلویزیون دوخته بودند، او در سالن آرایش گران و محبوبش برای مش و فرم دادن به موها به سر می‌برد- شب به میهمانی دعوت داشت. 
معروف است که صدام پیش از جنگ میلیاردها دلار پول در بانک‌های کشورهای همسایه، از جمله اردن، ذخیره کرده و به این ترتیب دخترش باید یکی از ثروتمندان بزرگ منطقه باشد، 
با این وجود تمامی ولخرجی‌های رقاد را خانواده سلطنتی اردن می‌پردازند و همین مساله باعث خشم اردنی‌ها و تبعیدی‌های عراقی شده است. خواهرش، رنا، به اتفاق چهار فرزندش نیز در امان زندگی می‌کنند. خانواده صدام، به هر حال، می‌کوشند تا آنجا که می‌توانند، آنچه را که معتقدند قانونا متعلق به آنهاست، بازپس گیرند و در این راه از هیچ مبارزه‌ای خودداری نمی‌کنند. رقاد و مادرش، ساجده، اخیرا یک تیم بین المللی از حقوقدانان و وکلای مشهور را استخدام کردند تا در برابر دادگاه جنایات جنگی صدام در عراق جدید، از صدام دفاع کند. 
یکی از اولین توصیه‌های خانواده صدام به محمدرشدان، وکیل اردنی، این بود که از جان اشکرافت، دادستان کل ایالات متحده، بخواهد جواهرات موجود در کاخ‌های پیشین ریاست جمهوری و حتی بسته‌های اسکناس (دلار) را که هنگام دستگیری همراه صدام بود، به آنها بازپس دهند. 
رقا د میل ندارد وارد بحث‌های سیاسی شود، مواظب است میزبان هایش را نرنجاند. اما به هر حال وقتی در حضور آمریکایی هاست لحنی آشتی جویانه دارد: «متاسفم که آمریکایی‌ها در عراق کشته می‌شوند، اما آنها به کشور ما حمله کردند و بدبختانه نتیجه‌اش این است. اما شما یک آمریکایی هستید و من یک عراقی و من معتقدم اگر مردم ما بتوانند بنشینند و یکدیگر را بشناسند، آن وقت همه چیز رو به راه خواهد شد.» 
کارت دعوتی از ملک عبدالله، شاه اردن، روی میز است. رقاد می‌گوید: در امان از او و بچه هایش خوب پذیرایی و مراقبت می‌شود و از اینکه بچه هایش سروصدا می‌کنند متاسف است. 
زمانی نه چندان پیش، شوهر رقاد، حسین کامل توسط صدام (پدرزنش) به قتل رسید. صدام کامل، شوهر رعنا دختر دیگر صدام نیز به همان سرنوشت مبتلا شد. جرم دو داماد صدام (که برادر یکدیگر نیز بودند)، این بود که بعضی از جزییات برنامه سلاح‌های سری عراق را فاش ساخته بودند. صدام حسین با نیرنگ کامل، یعنی وعده بخشش در ازای یک عذرخواهی ساده، آنها را که به اردن گریخته بودند، به بغداد بازگرداند و با مرگ عقوبت کرد. 
بعد از قتل شوهرانشان، رعنا و رقاد به عنوان قهر از پدر جدا شدند و مدتی تحت نظر در خانه به سر بردند. در زندگی تازه شان در تبعید، خانواده صدام توسط افسران پلیس شبه نظامی اردن به شدت حفاظت می‌شوند و در تمامی سفرهای درون شهری برای رفتن به خرید، سالن بدن سازی، سالن زیبایی و … همواره محافظان ویژه دیپلماتیک همراه رقاد هستند. دکتر قیس شوبیلات، پزشک زیبایی رقاد، یکی از معروف‌ترین و گران‌ترین جراحان پلاستیک در منطقه است. 
اردنی هایی که تابستان گذشته به بیمارستان جراحی امان رفته‌اند، اظهار داشتند کمی بعد از کشته شدن عدی و قصی در برخورد با نیروهای آمریکایی در عراق، رقاد برای جراحی زیبایی در این بیمارستان بستری شد. در همان زمان مجروحان حادثه بمب گذاری در دفتر سازمان ملل در بغداد در بخش‌های مجاور اتاق رقاد در این بیمارستان بستری بودند. 
رقاد همچنین چند عمل جراحی برای کاهش پهنای بینی و کیسه‌های زیر چشم هایش انجام داده است. 
به هر حال آنچه حایز اهمیت است اینکه بی توجهی رقاد به وضع عراق و توجه بیش از حدش به زیبایی و خوشگذرانی، آن هم در شرایطی که کشور عراق تحت اشغال نیروهای خارجی است و اوضاع نامطلوبی دارد، باعث عصبانیت تبعیدی‌های عراق در امان شده است. یکی از آنها گفت: «زنک شرم ندارد، اصلا!» 
ترجمه حمید ذاکری

جشن فارغ التحصیلی دانشجویان خارجی مقیم ایران
تحصیل در ایران رایگان است؟ 

شور و شوقی در بین دانشجویان بود، هر یک به لهجه خاصی به زبان فارسی با یکدیگر سخن می‌گفتند، در واقع جشن گفت وگوی تمدن‌ها بود. 
سیاه، سفید و زرد. رنگ رخسار جلوه‌ای داشت، اما بیش از همه «بی رنگی» بود که به چشم می‌آمد. 
اینجا سالن دانشکده ادبیات فارسی و زبان‌های خارجی دانشکده علامه طباطبایی است و شماری از دانشجویان اهل کشورهای مختلف پایان دوران تحصیل در دانشگاه‌های ایران را به یکدیگر تبریک می‌گویند، در حالی که دیگر وقت بازگشت بود. 
یکی «آقا» را «آگا» می‌گفت، یکی «خیلی» را «کیلی» و دیگری «خوب» را «هوب» تلفظ می‌کرد. می‌گوید: «زبان فارسی سخت نیست.» و ادامه می‌دهد: «نمی توانیم مثل شما حرف بزنیم اما می‌توانیم بگوییم که فارسی بلدیم.» 
از یکی می‌پرسم که در این چهار سالی که در ایران بودی به چه زبانی فکر می‌کردی؟ می‌گوید طبیعی است که به زبان مادری و لحظه‌ای بعد بلافاصله می‌گوید: «وقتی به درس فکر می‌کردم، زبان فکرم فارسی بود!» 
برای آنها که در مراحل پذیرش دانشجویان خارجی نمره بالایی بیاورند، تحصیل رایگان است، اما کسانی که نمره کمتری داشته باشند، باید شهریه بپردازند. 
دانشجویان غیرایرانی پس از ارسال مدارک برای وزارت علوم ایران و در صورت پذیرفته شدن به مدت یک سال زبان فارسی و دوره پیش دانشگاهی را در موسسه زبان فارسی مخصوص دانشجویان خارجی در قزوین می‌گذرانند ومرحله بعدی تعیین دانشگاه است. هر کس بهتر نمره بیاورد وارد دانشکده بهتری می‌شود. 
به عقیده «ماجین» از کشور چین که فارغ التحصیل دوره کارشناسی زبان و ادبیات عرب از دانشگاه تهران است: سطح دانشگاه‌های ایران به لحاظ علمی و نظری بالا است و دانشگاه‌ها با مسایل علمی جهان ارتباط خوبی دارند. 
البته علیرغم روحیه شرقی و صورت شرمگین باید انتقادی هم بکند: در هنگام برگزاری آزمون‌های داخلی تفاوتی بین دانشجویان خارجی و ایرانی قایل نمی‌شوند و به همین دلیل ما در پاسخ به سوال‌ها به زبان فارسی با مشکل رو به رو می‌شویم. 
چند اظهارنظر
 «ناجح العلی» اهل سوریه فارغ التحصیل رشته نفت از دانشگاه امیرکبیر در مقطع دکترا: «از مسوولان ایرانی می‌خواهم به مشکلات دانشجویان خارجی توجه بیشتری کنند.» 
 «منصور لیمبا» از فیلیپین فارغ التحصیل رشته روابط بین الملل در مقطع دکترا از دانشگاه تهران: «در دانشگاه‌های ایران به دلیل هویت اسلامی و فرهنگی این کشور، باید آداب و رفتارهای اسلامی بهتر رعایت شود.» 
 «یونس محمدی ثانی» اهل نیجریه فارغ التحصیل رشته فلسفه و عرفان از دانشگاه تهران: «از کشورهای آفریقایی دانشجوی بیشتری پذیرش کنید و مشکلات این دانشجویان خارجی را حل کنید.» 
نکته: در حال حاضر حدود ۷ هزار دانشجوی غیرایرانی در «مرکز جهانی علوم اسلامی» مشغول به تحصیل هستند. پس از این مرکز دانشگاه تهران با حدود ۴۰۰ دانشجو و مرکز بین المللی امام خمینی و دانشگاه فردوسی مشهد با ۳۰۰ دانشجو بیشترین میزان دانشجوی خارجی را آموزش می‌دهند. 

شناسنامه برای ریه تهران

شیده لالمی - نتیجه مطالعات و بررسی‌های علمی و پژوهشی gis (مرکز مطالعات جغرافیایی تهران) به منظور شناسنامه دار کردن باغ‌های پایتخت به تازگی به شورای شهر ارایه شده و اقدامات اجرایی در این زمینه حداکثر تا ۳ هفته آینده آغاز می‌شود. 
 «علی محمد مختاری»، رئیس سازمان پارک‌ها و فضای سبز شهر تهران با بیان این مطلب افزود: «اقدام برای تهیه نقشه‌های gis در حوزه باغ‌های تهران به پیشنهاد شورای شهر تهران از سال گذشته آغاز شد و در حال حاضر نتیجه اقدامات gis تهران به شورای شهر ارایه شده و پس از بررسی نهایی شورای شهر و تصویب این طرح، اقدامات اجرایی را برای تهیه شناسنامه برای باغ‌های تهران آغاز خواهیم کرد.» 
وی همچنین گفت: «اقدامات اجرایی برای تهیه شناسنامه برای باغ‌های تهران منوط به ارایه نظر نهایی شورای شهر در این مورد است، اما به طور حتم اقدامات اجرایی در این بخش حداکثر تا ۱۵ روز آینده آغاز می‌شود.» 
به گفته مختاری، بانک اطلاعات سازمان پارک‌ها و فضای سبز شهر تهران اطلاعات جامعی را درمورد باغ‌های تهران در خود جای داده و با اتکا به این اطلاعات جمع آوری شده می‌توان اقدامات نظام یافته و منسجم‌تری را برای تهیه شناسنامه برای باغ‌های قدیمی تهران در مدت زمان کمتری انجام داد. 
وی افزود: «تهیه شناسنامه برای باغ‌های تهران را باید اقدامی مهم و اساسی برای نگهداری از ارزش‌های زیست محیطی پایتخت به شمار آورد و به طور حتم پس از اجرای این طرح روند نابودی و قطع اشجار باغ‌های قدیمی کنترل می‌شود.» 
پیش از این برای نخستین بار رئیس شورای اسلامی شهر تهران در پایان یکی ازجلسات شورای شهر در اردیبهشت سال جاری از آغاز اقدامات مطالعاتی gis در مورد باغ‌های تهران خبر داده بود. به اعتقاد مهندس «مهدی چمران» علاوه بر تهیه شناسنامه برای باغ‌های قدیمی تهران، اجرایی شدن مصوبه شورای شهر درمورد باغات نیز مشکل فضای سبز تهران را تا اندازه‌ای برطرف خواهد کرد. زیرا بر اساس این مصوبه شرایط مطلوب‌تری برای ساخت و ساز در باغ‌ها برای مالکان در نظر گرفته شده است. نابودی باغ‌های قدیمی شمیران و قطع درختان کهنسال این باغ‌ها به منظور ساخت و ساز و احداث ساختمان‌های بلندمرتبه در سال‌های گذشته از مهم‌ترین دغدغه‌های کارشناسان زیست محیطی بوده است. 

کری به دنبال رای دهات آمریکا

بسیاری از کسانی که از آمریکا آمده‌اند وحتی برخی از آنها که در آنجا زندگی می‌کنند در سال‌های اول انتخاب جورج بوش پسر به ریاست جمهوری آمریکا بر بی میلی جورج بوش پسر به رئیس جمهور شدن و تاکید و حتی اعمال زور پدرش در انتخاب او به ریاست جمهوری تاکید دارند و داشتند. دستمایه بسیاری از برنامه‌های شبانه طنزهای تلویزیونی در آمریکا معمولا موضوعات اجتماعی است. اما گویا به جز جری سپرینگر (که معمولا موضوعات داغ‌تری را برای برنامه‌اش انتخاب می‌کند) دیگر برنامه سازان تلویزیونی از همین موضوع سیاسی (در آمریکا که مردم چندان هم به سیاست علاقه‌ای ندارند) برای ساختن شخصیت‌های عروسکی و کارتونی استفاده کردند. 
حالا جورج به دومین مبارزه انتخاباتی رسیده است و بعید است که هر آنچه را که می‌تواند نکند تا انتخاب شود، چرا که ۴ سال سابقه مدیریتی آن هم در سمتی مثل ریاست جمهوری آمریکا او را به فردی تبدیل کرده که از اموال کشور خرج هایی برایش شده که تقریبا بی مثال است و کمتر کسی می‌تواند این قدر تجربه مدیریتی اندوخته باشد. به این ترتیب بوش لازم است که هم بخواهد و هم آنچه را که می‌تواند هم انجام دهد تا انتخاب شود و البته رقیب قدرتمند او کم آ دمی نیست. در هفته گذشته که بوش به طور عمده در شهرهای بزرگ به تبلیغات ریاست جمهوری مشغول بود، جان کری به روستاهای بزرگ و شهرهای کوچک رفت تا فقط از فاصله شیشه اتوبوس با مردم از نزدیک ارتباط برقرار کند و بتواند رای سنتی اهل دهات به جمهوریخواه‌ها را، این بار به سمت دموکرات‌ها برگرداند. کری که مدام در معرض پرسش قرار می‌گیرد که «معاونت کیست؟» البته برای انتقاد از بوش چیزی کم ندارد و به راحتی می‌تواند از بیکاری، کسری بودجه و بی توجهی به بهداشت عمومی انتقاد کند. به گزارش فایننشال تایمز، در یکی از آخرین جلسه‌های سخنرانی خود گفته است: «آنها (جمهوریخواه‌ها) می گویند ما در زمینه اشتغال، جبران کسری بودجه و بهداشت عمومی هر چه را که می‌توانستیم انجام دادیم. به ما نگویید که از بین بردن ۱۳۰۰ مزرعه در مینه سوتا، تمام کاری بود که می‌توانستیم بکنیم. ما در سال ۲۰۰۴ باید دوباره به رویای قدر آمریکایی خودمان برگردیم. باید آمریکا را به هر چه که می‌تواند شود تبدیل کنیم». 
اما بوش هم بیکار ننشسته است. 
جورج بوش پسر سوار بر یک اتوبوس تبلیغاتی نشده، اما به رغم اطمینان از رای سنتی اهل دهات به جمهوریخواه‌ها، دیک چنی معاون خودش را به سراغ رای جمع کردن فرستاده است. البته جمهوریخواه‌ها با روش هایی مثل مخالفت با همجنس گرایی توانسته‌اند رای مردم شهری را هم جذب خودشان کنند و با تاکید بر عدم معرفی معاون اول جان کری، او را از جمع کردن رای باز بدارند. سه فردی که در محافل خبری آمریکا بیشتر به عنوان نامزدهای معاون اولی جان کری مطرح اند عبارتند از یک سناتور از کارولینای شمالی به نام جان ادواردز، یک نماینده کنگره از میسوری که دوستی نزدیکی با کری دارد به اسم دیک گفارت و فرماندار آیووا، تام ونلیساک. در این فهرست اسم بیل ریچاردسون فرماندار نیومکزیکو هم به چشم می‌خورد که به سرعت خودش را از گردونه رقابت خارج کرده است. 

مولن روژ

رکورد جدید فروش

مرد عنکبوتی ۲ با ۴۶ میلیون دلار در هفته دوم نمایش و ۲۵۷ میلیون دلار مجموع فروش تا به حال، رکورد جدیدی از لحاظ فروش به جای گذاشته است. این فیلم سریع‌ترین دستیابی به فروش ۲۵۰ میلیون دلاری را از آن خود کرده و جلوتر از شرک ۲ ایستاده است. 
طی هفته گذشته کمدی anchorman با شرکت ویل فرل با ۲۸ میلیون دلار، در جایگاه دوم پرفروش‌ها جای گرفت و پس از آن آرتورشاه با حضور کلایو آون ۵/۱۵ میلیون دلار فروخت و در رده سوم ایستاد. 

فیلمنامه ایندیانا جونز ۴، در دست تکمیل 
فرانک دارابونت اعلام کرد پروژه ایندیانا جونز ۴ در مرحله تکمیل فیلمنامه به سر می‌برد و هنوز پروژه زنده‌ای است. 
به گفته دارابونت، فیلمنامه قسمت جدید ایندیانا جونز را جورج لوکاس ننوشته است. هر چند وی نخواست به نام نویسنده اشاره کند. 
دارابونت، پیشتر به خاطر فیلمنامه قسمت سوم این فیلم مورد انتقاد و شماتت جورج لوکاس قرار گرفته بود. به عقیده لوکاس، روند داستان سرعت بیشتری را می‌طلبید. همین کشمکش‌ها به انصراف دارابونت از ادامه پروژه انجامید و خیلی‌ها فکر کردند داستان ایندیانا جونز به پایان رسیده است. 

یکی از بالدوین‌ها
برادران بالدوین هر چه توان داشتند صرف کردند، بلکه به مدارج بالای بازیگری و فیلم‌های درجه یک برسند، اما این تلاش برای برادران چشم آبی چندان ثمری نداشته است. آنها یا در فیلم درجه دو نقش اصلی را داشته‌اند یا در فیلم درجه یک شخصیت مکمل بوده‌اند. در میان آنها البته وضع الک و استفان بهتر از بقیه است. 
الک بالدوین قرار است در فیلم کمدی شهر الیزابت به کارگردانی کامرون کرو، نقش پدر ارلاندو بلوم را بازی کند. سوزان ساراندوین نیز در نقش مادر بلوم ظاهر خواهد شد. 
داستان، در قالب مراسم یاد بود یک بزرگ خانواده اهل کنتاکی آمریکا شکل می‌گیرد که در گذشته است. 

کارگر جدید کارخانه شکلات تیم برتن 
میسی پایل هم به بازیگران پروژه جدید تیم برتن، «چارلی و کارخانه شکلات» پیوست. وی که پیش از این نیز در فیلم ماهی بزرگ با برتن کار کرده بود، نقش خانم بورگارد، مادر ویولت بورگارد (با بازی آناسوفیا راب) را در این فیلم عهده دار خواهد بود. چارلی و کارخانه شکلات که اقتباسی است نوین از رمانی به همین نام، اثر رالد دال، جانی دپ را به عنوان شخصیت اصلی به بازی گرفته و از مدتی پیش در لندن کلید خورده است. 

سفر از نوعی دیگر
بیزون‌ها، به روسیه خوش آمدید

پیش از آنکه با بیزون‌ها (با فالوهای اروپایی) آشنا شوم, موجودی شوربخت بودم که هیچ کس را در این دنیای بزرگ نداشتم، امروز از صدقه سر بیزون‌ها صاحب یک زندگی شاد و خانواده‌ای خوشبخت هستم … آمد و رفت‌ها و پرسش‌ها شروع و موضوع هر لحظه پیچیده‌تر شد. دیدم چاره‌ای نیست دست به جیب بردم و پول کافی برای حل کردن چنین مشکلی را به کارکنان تقدیم کردم - پرونده پیچیده آسان شد! تاکنون چند محموله بیزون به روسیه وارد شده است. آیااین آغازی برای بازگشت بیزون به روسیه است؟ آنچه می‌خوانید خاطره‌ای است خواندنی از «بن بیوس» که در مجله «ریدرز دایجست» به چاپ رسیده است. خواندن این خاطره زیبا را به همه دوستداران وحش توصیه می‌کنیم. سی سال است کارم رانندگی کامیون است، سالانه بیش از ۲۰۰ هزار کیلومتر با تریلی ولوو ۱۶ متری ام سفر می‌کنم. علامت فرستنده مجاز من «بنی بیزون» است البته تا چند سال پیش فقط «بن» بود ولی به واسطه یک ماجرا، کلمه بیزون (گاومیش معروف اروپایی و آمریکایی) به آن اضافه شد. 
همه چیز از یک روز بهاری در سال ۱۹۹۹ شروع شد. رئیس یک پارک ملی نزدیک شهر محل زندگی ام، لیلیستاد در شمال شرقی آمستردام، به من زنگ زد و پرسید آیا میل دارم یازده تا بیزون را به روسیه ببرم. 
 «یازده تا چی؟» 
 «بیزون، یازده راس بیزون.» 
طوری حرف می‌زد، انگار که از یک بار معمولی همه روزه صحبت می‌کند. 
من معمولا سبزی و میوه حمل می‌کنم. با این وجود به حیوانات عشق می‌ورزم، یک سگ، دو طوطی و یک موش خرما دارم. 
گفتم: عالیه، اما روسیه یک دوجین بیزون می‌خواست چه کار؟ 
جواب داد که آنها فقط یازده تا نمی‌خواهند، صدها بیزون می‌خواهند. 
کنجکاو شدم. از کتابخانه محل کتاب هایی درباره بیزون اروپایی گرفتم و در اینترنت کاوش کردم. اینبا ر فهمیدم: کوهی پشمالو از عضله به وزن حدود یک تن. بیزون زمانی سلطان بلامنازع جنگل‌های اروپا بوده است، اما چون جنگل‌ها از میان رفتند، گله‌های بیزون نیز کم و کمتر شد. شکار و شکارقاچاق نیز سهم بزرگی در از میان رفتن بیزون‌ها داشت تا سرانجام در اواخر دهه ۱۹۲۰، نسل بیزون به کلی در وحش نابود شد. 
با این حال هنوز آنقدر بیزون در باغ وحش‌ها باقیمانده که نسل این گونه را زنده نگاه دارد. پس از فروپاشی اتحاد شوروی، شاخه صندوق جهانی برای حفاظت از طبیعت که به صندوق جهانی حیات وحش مشهور است پروژه‌ای را برای بازگرداندن بیزون به جنگل‌های اورل و کالوگا در جنوب غربی مسکو که هنوز بکر است، آغاز کرد. اگر می‌توانستند ۵۰۰ تا۱۰۰۰ راس را پرورش دهند، در آن صورت بقای بیزون در وحش تضمین می‌شد. 
وقتی از کم و کیف کارها وهدف بزرگ حفاظت گران جهانی آگاه شدم با خود گفتم: باید کاری بکنم، باید من هم در این امر مهم سهمی داشته باشم. 
برای تدارک سفر، ساعت‌ها وقت خود را در پارک ملی لیلیستاد به مطالعه این حیوانات از پشت نرده‌ها گذراندم. بزرگترین بیزون پارک، یک نر ۲ ساله بود. من اسمش را گذاشتم بوریس یلتسین. یک ماده بزرگ را هم به خاطر علاقه‌ای که به ملکه کشورمان- هلند- دارم، بیتریکس نامیدم. این زوج عظیم الجثه همسفر من تا روسیه بودند. آنها بزرگ، آرام و بسیار قوی بودند و چنان تاثیر مثبتی در من داشتند که هرگاه احساس افسردگی و ضعف می‌کردم از آن دو انرژی می‌گرفتم. راستی آیا می‌دانید که حیوانات می‌توانند به طرز شگفت انگیزی روی شما اثر بگذارند و انرژی مثبت بدهند؟ بله، هر وقت باتری هایتان تمام شود، می‌توانید روی آنها حساب کنید، شارژتان خواهند کرد. 
و باتری‌های من واقعا ته کشیده بود بعد از ۱۱ سال، سومین ازدواجم به هم خورده و بقیه زندگی ام نامعلوم و ناامید کننده می‌نمود. ۳۰ سال بود پدرم را ندیده بودم، یعنی از زمانی که با مادرم به هم زدند، بیشتر از ۲۰ سال بود که هیچ تماسی با پسرم نداشتم. مادرش خیلی زود، بعد از تولد او، از من جدا شد و به آمریکا رفت و در آنجا مجددا ازدواج کرد. اصلا نمی‌دانستم کجا زندگی می‌کنند. 
به هر حال، دوستان جدیدم هم هیچ علاقه‌ای به مسایل شخصی من نداشتند. در واقع اول کار، چشمان سیاهشان با بدگمانی نگاهم می‌کرد اما به هر صورت به زودی رفتارشان بهتر شد و از دستم علوفه گرفتند. بعضی هاشان می‌گذاشتند به آنها دست بزنم و سر پشمالویشان را بخارانم. گمان کنم از این کار لذت می‌بردند. اولین باری که زبان نرم بیتریکس انگشتانم را لیسید از خوشحالی خندیدم. 
معمولا برای حمل ونقل حیوانات وحشی بزرگ، آنها را در جعبه می‌گذارند تا جلو حرکاتشان گرفته شود. من با چند دیواره متحرک، تریلر را به چهار آشیانه نسبتا جادار تقسیم و در هر کدام یک آبخور و آخور تمیز و جمع وجور تعبیه کردم و در آخور کاه و خاک اره و یونجه ریختم. درعقب تریلر هم حدود ۸۰۰ کیلو تنقلات جورواجور برای بین راه- چیزهایی مثل یونجه خشک، هویج و کلم- به اضافه یک تانکر ۱۰۰۰ لیتری آب گذاشتم. 
روز اول جولای لیلیستاد را ترک کردیم و درست قبل از حرکت، غذایی حسابی به حیوان‌ها دادم. چنانکه به کارمندان خطوط هوایی می‌آموزند: هر چه معده پرتر باشد، مشتری خوشحال‌تر است. 
از دریچه بالای اتاقک تریلر مقداری هویج وکلم برایشان ریختم. بیزون‌ها سیب را خیلی دوست دارند، اما اگر زیاد به آنها خورانده شود باعث ناراحتی شدید معده می‌شود. 
برای رفتن از هلند به روسیه باید از آلمان، لهستان و بلاروس بگذرم، یعنی باید در ۳ پاسگاه کنترل مرزی توقف کنم. برای هر راننده تریلی، مرز یعنی گرفتاری، تاخیر، معطلی، نوار قرمز و … تصمیم گرفتم از طریق فنلاند بروم، پس باید از بندر تراورموند در آلمان سوار کشتی می‌شدم و دو شب را روی دریای بالتیک می‌گذراندم، اما حسن کار این بود که فقط یک پست مرزی سر راهم وجود داشت: مرز فنلاند - روسیه. خوشبختانه دریا آرام بود. نمی‌دانستم با دریازدگی بیزون چه باید کرد، به فکرش هم نبودم که از کسی بپرسم. بوریس، بیتریکس و بقیه بعد از یک شکم غذای سیر، راضی و آسوده روی بستر علف پوش و نرم خود لمیده بودند. وقتی می‌خواستم به غذاخوری کشتی بروم تا چیزی بخورم، سری به آنها زدم: «خواب‌های خوب ببینید، دوستان.» صبح روز بعد، یکی از رانندگان فنلاندی وقتی مرا دید، گفت: «می گذاری نگاهی به بیزون‌ها بیندازم؟» حالا همه نسبت به بیزون‌ها کنجکاو شده بودند- جاشوهای کشتی، خدمتکاران، راننده‌های دیگر و حتی متصدی امور مالی کشتی هم می‌خواست ببیند چطور به حیوان‌ها صبحانه می‌دهم و در همین احوال بود که نمی‌دانم چه کسی برای اولین بار من را «بنی بیزون» نامید؛ اسمی که روی من ماند. 
از هلسینکی، کمتر از ۳ ساعت تا مرز راه بود که از داخل جنگلی از درختان صنوبر و غان می‌گذشت. در تورفیانکووا، پست مرزی روسیه، ماموران مرزی چین بر ابرو انداختند و گیج ماندند، نمی‌دانستند قانون ورود بیزون چیست - در روسیه این حیوان را «زوبری» می‌نامند. 
 «مثل گاو نیستند، نه؟» 
 «نه، نه.» 
 «مثل اسب هم نیستند.» 
 «نه، اسب هم نیستند.» 
 «مشکل شد، کار مشکل شد.» 
با خود گفتم: «خدا به خیر کند» آمد و رفت‌ها و پرسش‌ها شروع و موضوع هر لحظه پیچیده‌تر شد. دیدم چاره‌ای نیست دست به جیب بردم و پول کافی برای حل کردن چنین مشکلی را به کارکنان تقدیم کردم - پرونده پیچیده آسان شد! ظرف چند دقیقه کشف شد که بیزون‌ها شامل قانون «حیوانات دیگر» (به جز گاو و اسب) می شوند و نحوه ترخیص آنها هم که در آئین نامه مشخص بود. 
حالا هوا گرم وخفه کننده بود، بیش از ۳۵ درجه. این بود که در اولین پمپ بنزین یک شیلنگ آب گرفتم و سقف تریلی را آب پاشی کردم. 
حیوان‌ها باید شش هفته را در مرکز پرورش حیوانات اوکسکی در ۳۲۰ کیلومتری جنوب شرقی مسکو می‌گذراندند تا برای رهاسازی در وحش آماده شوند. ما ۴۸ ساعت دیرتر رسیدیم. بعد از نصف شب فکر می‌کردم همه خوابند، اما دیدم بر عکس همه منتظر ما هستند و چند گروه تلویزیونی هم با دوربین و پرژکتور آماده‌اند. تریلی را به محوطه بزرگ آماده شده برای بیزون‌ها راندم و بعد در عقب تریلر را باز کردم. آن وقت با احتیاط در اتاقک بوریس را هم گشودم، اما از او جایش تکان نخورد. گفتم: «بیابوریس، بیا بیرون. از اینجا خوشت خواهد آمد، بخور، بنوش و هرچه می‌خواهی تولید مثل کن.» 
آخر سر از شیب پشت تریلی پایین رفت و بیتریکس و دیگران هم به دنبالش. آنگاه چیزی باور نکردنی اتفاق افتاد، زیر نورهای پرژکتورهای فیلمبرداری تلویزیون، آنها شروع به حرکاتی کردند که من آن را «رقص بیزون» می‌نامم - یورتمه می‌رفتند، بالا می‌پریدند و مثل دلفین خود را کمانی می‌کردند. به نظرم قصدشان این بود که دست و پایشان را کش و قوس بدهند و خستگی در کنند. 
وقتی گفتم اسم بزرگترین بیزون را بوریس یلتسین گذاشته‌ام، یوری مارکین، مدیر مرکز، زد زیر خنده: «عالیه. وقتی اولین بچه بیزون به دنیا بیاید اسمش را می‌گذاریم بن، هم اسم تو.» 
سفر دوم در ماه دسامبر بود. این بار هشت حیوان را از آلمان و دو تا را از هلسینکی برداشتم. این بار دو نفر از کارکنان صندوق جهانی حیات وحش همراهم بودند وکارهای گمرکی خیلی سریع انجام شد و این بار جنگل‌های صنوبر و غان سپیدپوش بودند. روسیه سرزمین تضادهاست. سفر پیش دمای هوا۳۵ درجه سانتیگراد بود این بار دماسنج روی ۳۸- درجه ثابت مانده بود. یعنی ۶۳ درجه اختلاف دما! سفر قبلی ام به روسیه یادم آمد که برای یخ نزدن اتومبیل احتیاج به ضد یخ داشتم و پیدا نمی‌شد. مجبور شدم ۱۰ بطری الکل از یک رستوران بین راهی بخرم و آنها را در رادیاتور خالی کنم! در این سفر با اولگا نماینده صندوق جهانی حیات وحش همسفر شدم و همین آشنایی به ازدواج ما انجامید و این از صدقه سر بیزون‌ها بود که امروز من از زندگی زناشویی سعادتمند و توام با شادکامی برخوردارم. همانطور که گفتم ۳۰ سال بود پدرم را ندیده بودم، اما به دلایلی برایم نوشت که دارد به این سمت دنیا می‌آید و سخت مشتاق است مرا ببیند. وقتی همدیگر را دیدیم، واقعا یک صحنه درام به نمایش درآمد. بعد پدرم گفت خیلی دلش می‌خواهد سفری به روسیه داشته باشد، گفتم: «هیچ فکرش را نکن. سرویس بعدی که می‌خواهم بیزون به روسیه ببرم، تو را هم با خود خواهم برد.» 
پدرم باورش نمی‌شد آرزویش به این سادگی جامه عمل بپوشد، این هم از صدقه سر بیزون‌ها بود که توانستم پدرم را آنقدر خوشحال کنم. 
طبق معمول، هشت راس بیزون به همراه بردیم و با پدرم تمام راه را گفتیم و خندیدیم. هیچ وقت در زندگی آنقدر با پدرم احساس نزدیکی و عشق نکرده بودم. در روسیه، در هلند و در آلمان تقریبا همه من را می‌شناسند؛ حسابی مشهور شده‌ام - این هم از صدقه سر بیزون هاست. 
کسی چه می‌داند، شاید خبرها به آمریکا هم برسد و پسر گمشده‌ام، رنه، هم داستان پدرش بنی بیزون را بشنود. بله، من امروز به نام بنی بیزون معروف هستم و با تمام وجودم امیدوارم روزی پسرم ماجرای مرا بشنود و پیدایم کند، آن وقت دیگر خوشبختی ام کامل خواهد شد. (سال ۲۰۰۲) 
اکنون مقدمات یک سفر دیگر را فراهم می‌کنم. این بار یک دوجین بیزون به روسیه می‌برم. 
می دانید در این سفر چه کسانی با من هستند: اولگا (همسرم)، پدرم و پسرم «رنه»؛ یک خانواده بزرگ و خوشبخت. (سال ۲۰۰۳) 
برگردان: حمید ذاکری

کهکشان‌ها بسیار قدیمی ترند

ستاره شناسان به تازگی کهکشان‌های عظیمی را در مکانی غیرمنتظره یافته‌اند: منطقه‌ای که آن را «صحرای سرخ» می‌نامند. این منطقه بیش از ۸ میلیارد سال نوری با ما فاصله دارد، یعنی بیش از ۸ میلیارد سال از نظر زمانی عقب‌تر از ماست و نور بسیار ضعیف از اشیای بسیار دور را مشکل می‌توان جمع آوری و تحلیل کرد. 
اما تیم دانشمندان ستاره شناس دانشگاه جانس هاپکینز به سرپرستی پرفسور کارل گلیزبروک در بالتیمور گزارش داد آنها توانسته‌اند با استفاده از تلسکوپ جمینی نورث در هاوایی و با به کارگیری یک تکنیک ویژه به نقطه کور فضا خیره شوند و طیف‌های نوری متعلق به ۳۰۰ کهکشان را مورد مطالعه قرار دهند. 
تئوری این بوده که کهکشان‌های بزرگ بسیار دیرتر در تاریخ کیهان با هم ادغام و یکپارچه شده‌اند. حال، با مشاهدات این دانشمندان، صاحبان تئوری باید در افکار خود تجدید نظر کنند. 
گلیزبروک گفت: «ما انتظار داشتیم در دوران بیش از ۹ میلیارد سال پیش، با کهکشان‌های حجم صفر مواجه شویم، زیرا مدل‌های تئوریک چنین پیش بینی می‌کنند که کهکشان‌های بزرگ بعد از این دوران شکل گرفته‌اند. بر عکس، در مشاهدات جدید متوجه شدیم که در این دوران کهکشان‌های عظیم و گسترش یافته‌ای وجود داشته‌اند. بدین ترتیب دانشمندان باید در یافته‌های پیشین تجدیدنظر کرده و در قلمرویی جدید به کشف و پژوهش بپردازند.» 

امروز، ۱۳۵ میلیون آواره؛ فردا …؟ 

 «بیابان زایی یک واقعیت و بیابان زدایی یک آرمان است.» این جمله در روز جهانی مبارزه با خشکسالی و گسترش بیابان‌ها که اواخر ژوئن گذشته تشکیل شد، انعکاس خاصی یافت. 
واقعیت این است که روز به روز بر بیابان‌های جهان افزوده می‌شود، به طوری که این عارضه نامیمون حیات یک پنجم جمعیت جهان را در معرض دگرگونی قرار داده است. بر اساس گزارش سازمان ملل متحد خسارات مالی ناشی از گسترش بیابان‌ها سالا نه ۴۲ میلیارد دلار است و هم اکنون صدها میلیون انسان را در معرض خطر مرگ بر اثر گرسنگی قرار داده است. بخش عمده‌ای از مناطق در معرض خطر، در خط کمربندی پرفشار حاره‌ای قرار دارد که قسمت عمده‌ای از ایران را نیز دربرمی گیرد. 
ناصر کرمی، اقلیم شناس، در این رابطه گفت: مهم‌ترین عامل گسترش بیابان‌ها در فلات ایران- که کشورهای ایران، افغانستان، بخش هایی از پاکستان و تعدادی از کشورهای آسیای میانه را دربرمی گیرد- عامل طبیعی است. کاهش شدید بارندگی، به ویژه در دهه ۱۳۷۰ خورشیدی، به شدت زیست بوم‌های منطقه را مورد آسیب قرار داده و در دوره‌های خشکسالی بعدی نیز انتظار آسیب‌های جدی‌تر می‌رود. 
بهروز دهزاد، بوم شناس، نیز استفاده غیراصولی از منابع آب، چرای بیش از حد دام و عدم شناخت راه‌های حفاظت از خاک را جزو عوامل انسانی در گسترش بیابان‌ها در منطقه دانست. 
سازمان ملل می‌گوید: ۱۳۵ میلیون نفر در حال حاضر در تهدید گسترش بیابان و در معرض مهاجرت اجباری از خانه خود هستند و این مهاجرت‌ها ترکیب جمعیتی بسیاری از نقاط جهان را به هم ریخته است. 

۱۰ اصل لازم برای «سیاره زنده» 

 «یک سیاره زنده»، شعاری است که جوامع معتقد به تلاش همه جانبه برای حفظ محیط زیست جهانی سرلوحه فعالیت‌های صنعتی، اجتماعی و اقتصادی خود قرار می‌دهند. 
اصول زیربنایی مورد توافق کشورهای معتقد به این شعار عبارتست از: 
۱- استفاده از مواد اولیه پایدار
۲- کربن صفر
۳- تخریب و اتلاف صفر
۴- انرژی جایگزین شونده و کار آمد
۵- استفاده از منابع محلی 
۶- حمل و نقل پایدار
۷- حفاظت از حیات جانوری و گیاهی 
۸- حفاظت از آب 
۹- کیفیت زندگی 
۱۰- حفظ و ترویج میراث 
درباره هر یک از این اصول دراین صفحه سخن گفته‌ایم و خواهیم گفت. 
آیا درستاره تائوستی زندگی وجود دارد؟ 
تائوستی که فقط ۱۲ سال نوری با زمین فاصله دارد، نزدیک‌ترین ستاره شبیه خورشید به ماست. تائوستی نخستین ستاره کشف شده‌ای است که همچون خورشید صفحه‌ای ازستارگان دنباله دار و غبار در اطراف خود دارد، اما زندگی در این ستاره خیلی دشوار خواهد بود! 
ستاره شناسان با استفاده از دوربین‌های بسیار دقیق تلسکوپ کلرک ماکسول درهاوایی، توانستند ناحیه‌ای سرد و سخت را ببینند که نام آن را «کوچه سیاره‌ای» گذاشتند. تائوستی دارای مدارهایی معادل ۱۰ برابر سیارک‌ها و ستارگان دنباله دار منظومه شمسی است. 
جین گریوز، ستاره شناس، می‌گوید: «ما نمی‌دانیم که آیا هیچ سیاره‌ای در مدار تائوستی وجود دارد یا نه، اما اگر چنین سیاراتی وجود داشته باشند، احتمالا این ستاره تحت بمباران سیارک هایی است که دقیقا شرایطی مشابه آنچه که باعث نابودی دایناسورها شد پدید می‌آورند. در چنین شرایطی بعید است امکان حیات در تائوستی وجود داشته باشد.» 
به هر حال، دانشمندان تمام توان خود را در کشف ابعاد تازه‌ای از این ستاره به کار خواهند گرفت. کسی چه می‌داند، شاید نوعی از حیات در تائوستی وجود داشته باشد. 

ماجراهای طبیعت
حیوانات شگفت انگیز زندگی من

این شماره: یک ماجرای ایرانی 
حدود بیست و اندی سال پیش. شب عیدی که اتفاقا قرار بود فردای آن عده‌ای میهمان از شهرستان برایم برسند، پس از یک خانه تکانی چند روزه پرزحمت، خانه را حسابی‌تر و تمیز و نو نوار کرده بودیم. یکی از آشنایان که یک میمون دست آموز کوچولو و بسیار خوشگل و بامزه داشت، زنگ زد که «فلانی، شب عیدی یک کار خیلی مهم با تو دارم که اگر برایم انجام دهی تا آخر عمر مرا مدیون خودت کرده‌ای.» گفتم: «سربخواه برادر. هر امری داشته باشی به دیده منت. دار و ندار ما در این دنیای پر از کینه و عداوت، وجود تو شفیق همدم است که آئین مودت را باما به کمال گذارده و رسم مروت را به تمامی به جای آورده‌ای. بگو که درخدمت حاضرم؛ که کسوت پوش طریق جوانمردی و آیینه دار آئین مردی. گفت: «سر که نه در راه عزیزان بود/ بار گرانی ست کشیدن به دوش.» رفیق که از این همه لفاظی گل از گل اش شکفته بود، گفت که «البته قضیه آنقدرها هم مهم و دشوار نیست که نیاز به سردادن و قبا چاک کردن داشته باشد؛ سرت سبز و تن ات سلامت. واقع امر این است که من امسال تعطیلات عید را عازم اهواز و پیش خواهرم، هستم. از همه جهت خیالم راحت است، خانه را به همسایه مان سپرده‌ام و همه کارها را رو به راه کرده‌ام، فقط یک نگرانی عمده دارم و آن نگهداری درست و حسابی از مونس خانم است. او را نمی‌توانم پیش همسایه بگذارم چون اصلا اهل این حرف‌ها نیست. فکر کردم تنها کسی که از عهده این کار، یعنی نگهداری از مونس، حتی بهتر از خودم بر می‌آید توهستی.» تازه متوجه شده بودم که اسم میمونش را گذاشته مونس. راستش را بخواهید از این کج سلیقگی اش کمی دلخور شدم. نمی‌دانم چرا، ولی به نظرم آمد که این نام اصلا درخور آن میمون محترم نیست؛ آدم را یاد لوطی‌های دوره گرد آن سال هامی انداخت که زنجیر به گردن مونس‌های بیچاره می‌بستند و دوره می‌گشتند و معرکه می‌گرفتند. گاهی یک دامن بنددار قرمز با خال‌های سفید هم تن حیوان می‌کردند و وقتی مردم دور معرکه جمع می‌شدند، او را وادار به معلق زدن و نشان دادن جای دوست و دشمن و دست آخر پول جمع کردن، می‌کردند. به هر صورت، با خوشحالی پذیرفتم و اتفاقا این واقعه را به فال نیک گرفتم که تعطیلات را بی سرگرمی نیستم و میهمان‌های نوروزی مان با مونس حسابی کیف خواهند کرد. گفتم: «قلبت من سویدای قلبی.» گفت: «اگر اینطور است که همین الان پاشو بیا ورش دار ببر که ما صبح زود عازمیم.» 
وقتی خوشحال به خانه برگشتم، مادرم که - خدا رحمت کند اموات شما را - آن وقت‌ها در باد دنیا بود، همان دم در، بعد از زمانی انکار از او و اصرار از من، وقتی پذیرفت که مونس را به خانه بیاورم عهد و پیمان بست و قول گرفت که نگهداری اش از همه بابت باخودم باشد و من هم پذیرفتم و نمی‌دانم با کدام عقل، سر ضرب حیوان را بردم به اتاق میهمانخانه که با چه سلیقه و زحمتی درست کرده بودند برای تماشای میهمان‌ها. همه چیز در نهایت پاکیزگی و خوش سلیقگی سر جای خودش قرار داشت. 

حیات وحش ایران
۵۶-ول اجتماعی
گونهmicrotus socialis: زیرخانواده: ول هاmicrotinae خانواده: موش هاmuridae راسته: جوندگانrodemtia رده: پستاندارانmammalia

گوش‌ها بسیار کوچک هستند ولی، از بین موها دیده می‌شوند. دم کوتاهی دارند و طول آن حدود یک چهارم سر و تنه است. در این گونه دندان‌های آسیا نیز مثل دندان‌های پیشین رشد دایم دارند. طول سر و تنه بین ۸ تا۱۰ سانتیمتر است، بیشتر در استپ‌ها و علفزارهای مناطق کوهستانی، باغ هاو مزارع دیده می‌شوند. در ایران از خراسان تا تهران، زنجان، آذربایجان، کرمانشاه، لرستان، خوزستان، اصفهان و فارس مشاهده شده است. بیشتر به صورت اجتماعی زندگی می‌کنند ودر هر کلونی حدود ۳۰ ول مشاهده می‌شود، در سال‌های طغیان جمعیت تعداد لانه این ول گاهی به ۱۶ هزار لانه در هکتار می‌رسد. گیاه خوار است و از ریشه، برگ و محصولات زراعی نظیر غلات، میوه‌ها وگاهی نیز از لاشه حیوانات تغذیه می‌کند. در سال هایی که شرایط زیستی مساعد باشد به صورت آفت طغیان می‌کند و به محصولات کشاورزی لطمه زیادی می‌رساند. طغیان‌های این ول در دشت مغان خسارات شدیدی به زراعان این منطقه وارد کرده است. 
توضیح: عکس شماره قبل یعنی ول برفی اشتباه بود. این هم ازول برفی

از زندگی درکاخ‌های چند هزارمتری تا خانه‌های یکی دو متری
آخر هفته را در یک کاخ مجلل بگذرانید! 
ساختمان موزه دارای دو طبقه است و با تلفیقی از معماری سنتی ایران و اروپا ساخته شده که در سال ۱۳۷۶ به نام بزرگترین استاد خوشنویسی قرن یازدهم یعنی میرعماد قزوینی افتتاح شد

محمدجباری
زندگی وفا ندارد. آخر هفته است و طبق معمول می‌خواهیم جایی را برای گذران وقت و گردش و تفریح معرفی کنیم. زیاد هم به جمله اول این متن و ارتباط یا بی ربطی آن به بقیه جمله‌ها فکر نکنید. آخر این متن شاید ربط این جمله‌ها مشخص شود، شاید هم نشود! 
فعلا کمی تا قسمتی خودتان را پولدار فرض کنید و تصمیم بگیرید آخر هفته تان را در یکی از کاخ‌های مجلل تهران بگذرانید. خرج چندانی هم ندارد با ۳۰۰ تا تک تومانی می‌توانید وارد این کاخ‌ها شوید و یک آخر هفته با کلاس را برای خودتان رقم بزنید. 
اگر تا حالا فهمیدید کجا را می‌گوییم که هیچ وگرنه برای کسانی که الان دارند خواب زندگی در کاخ و میزهای چند متری و غذاهای مفصل و در و دیوار آیینه کاری و یک هزار و ۵۰۰ تا خدمتکار را می‌بینند بگوییم، زیاد خواب‌های شیرین نبینید. چون منظورمان بازدید از مجموعه کاخ‌های سعدآباد است. 
برای بازدید از این کاخ‌ها باید به خیابان شهید فلاحی یا همان زعفرانیه ولیعصر بروید و بعد به خیابان شهید طاهری و بعد هم ورودی مجموعه فرهنگی تاریخی سعدآباد را مقابل خود می‌بینید. مجموعه‌ای با یک میلیون و صد هزار متر مربع مساحت یعنی یک مجموعه ۱۱۰ هکتاری. این کاخ‌ها در زمان قاجار محل استقرار و سکونت تابستانی شاهان این سلسله بوده و پس از کودتای سال ۱۲۹۹، با اضافه شدن باغ‌های دیگر به اقامتگاه تابستانی رضاخان تبدیل شده است. نتیجه این همه نقل و انتقال شاهان هم هجده کاخ کوچک و بزرگ است که در این زمین‌های سرسبز، سربرآورده‌اند. 
وقتی وارد این مجموعه می‌شوید و رسما کفتان از دیدن این همه کاخ‌های مجلل می‌برد، بد نیست کمی از تاریخچه این کاخ‌ها بدانید. در سایت این مجموعه به نقل از خاطرات حاج آقا رضا رفیع آمده که او سعدآباد را از ابوالفتح سردار اعظم، به مبلغ ۴۰۰ هزار تومان برای رضاخان خریداری کرده، سپس تپه علی خان والی را هم به مبلغ ۷ هزارتومان می‌خرد. این همان تپه‌ای است که کاخ شهوند روی آن بنا شده است. سپس باغ‌های دیگری در اطراف سعدآباد خریداری و به سعدآباد اضافه گردید و محلی شد برای خوشگذرانی رضاشاه و خانواده‌اش. 
از کاخ‌های موجود در سعدآباد می‌توان به اینها اشاره کرد: کاخ شهوند (کاخ موزه سبز فعلی)، کاخ سفید (کاخ موزه ملت)، کاخ اسود (موزه هنرهای زیبا)، کاخ شمس (موزه مردم شناسی)، کاخ اشرف (موزه ظروف سابق)، کاخ ملکه مادر (ساختمان جمهوری)، کاخ شهرام پسر اشرف (موزه نظامی)، کاخ‌های قدیم و جدید ولیعهد رضا پهلوی (موزه بهزاد و دفینه)، کاخ فرحناز و علیرضا فرزندان محمدرضا شاه (موزه خط و کتابت میر عماد) و کاخ لیلا (موزه آبکار). 
چندی از کاخ‌ها هم در اختیار سازمان‌های مختلف مثلا نهاد ریاست جمهوری (جهت انجام تشریفات برای میهمان‌های خارجی) و امور اداری خود مجموعه است. کاخ موزه ملت و کاخ سبز، کاخ هایی هستند که به همان صورت برای باز دید عموم آماده شده‌اند. ولی بقیه کاخ‌ها به موزه‌های مختلف تبدیل شده‌اند. موزه خط و کتابت میرعماد از جمله این موزه هاست که محل زندگی فرحناز دختر بزرگ فرح پهلوی بوده که وقتی به سن ۹-۸ سالگی رسیده، این مکان برای او در نظر گرفته شده، یک کاخ برای یک دختربچه! 
ساختمان موزه دارای دو طبقه است و با تلفیقی از معماری سنتی ایران و اروپا ساخته شده که در سال ۱۳۷۶ به نام بزرگترین استاد خوشنویسی قرن یازدهم یعنی میرعماد قزوینی افتتاح شد. در این موزه بخش‌های مختلفی چون خطوط قبل از اسلام (نمونه هایی از کتیبه‌های میخی و کتیبه‌های پهلوی ساسانی)، خطوط اسلامی (خطوط کوفی، ثلث، نسخ، توقیع، رقاع و ریحان)، اشیای کاربردی (مثل شمعدان‌های فلزی، سنگ قبر، کاسه‌های سفالی، لعابی و سایر اشیایی که از خط بر روی آنها استفاده شده) و نسخه‌های خطی (شامل دیوان اشعار وکتاب‌های خطی) وجود دارد. خلاصه اگر به خط و خوشنویسی علاقه دارید، در این موزه چیزهای خوبی پیدا می‌کنید. ولی اگر حوصله این چیزها را ندارید، می‌توانید از موزه برادران امیدوار دیدن کنید. بنای اصلی این موزه که اولین موزه ایرانگردی - جهانگردی ایران است، در قدیم به عنوان کالسکه خانه مشهور بوده؛ جایی که سورچی‌ها استراحت می‌کردند. این موزه دارای سه گالری است. در دو گالری آن آثار اهدایی مربوط به سفر آقای عیسی و عبدالله امیدوار به نمایش گذاشته شده، چیزهایی مثل حیوانات، پرندگان و حشرات خشک شده، وسایل شکار، صدف‌ها و مرجان‌ها، فسیل‌ها، ظروف سفالی، جواهرات سنتی، آلات موسیقی و مجسمه‌های چوبی و تعداد زیادی عکس. گالری سوم هم بخش سمعی و بصری موزه است که در این مکان می‌توانید فیلم سفر این دو برادر و اسلایدهای گرفته شده را ببینید. 
موزه‌های دیگری هم در این مجموعه وجود دارد که بنابر علاقه می‌توانید از آنها بازدید کنید. حتی اگر از آثار داخل موزه‌ها خوشتان نمی‌آید، حداقل می‌توانید در و دیوار موزه‌ها را ببینید! چون اینها در واقع کاخ بوده‌اند نه موزه. 
برای بازدید از کاخ موزه ملت و کاخ سبز باید نفری ۳۰۰ تومان بدهید و برای بازدید از بقیه موزه‌ها، نفری ۲۵۰ تومان. برای اینکه این قضیه پول دادن برایتان، راحت‌تر شود، بد نیست بدانید از بازدید کنندگان خارجی نفری ۳هزار تومان می‌گیرند. ساعات بازدید هم از ۳۰: ۸ صبح تا ۳۰: ۱۸ بعدازظهر است. البته بعضی روزهای هفته این کاخ‌ها و موزه‌ها تعطیل هستند. ولی پنج شنبه و جمعه‌ها بیشتر این موزه‌ها و کاخ‌ها، برای بازدید عموم باز هستند. همین طور که از این همه ساختمان‌های باشکوه و مجلل دیدن می‌کنید و شاید در دلتان هم حسرت زندگی در چنین جاهایی را داشته باشید، به آدم هایی که در این کاخ زندگی کرده‌اند، فکر کنید. به این فکر کنید که آنها الان کجا هستند و در کجا دارند زندگی می‌کنند. رضاخان و پسرش که الان سال هاست خانه‌ای یکی دومتری دارند بدون این همه تجمل و شکوه. یک خانه خاکی درست و حسابی زیرزمین! 
دیدار از این کاخ‌ها و زندگی‌ها تنها فایده‌ای که می‌تواند داشته باشد، همین است. یعنی آخر و عاقبت همه ما، چه آن کسی که در گودهای جنوب شهر زندگی می‌کند و چه آن کسی که در ساختمان‌های چند هزارمتری شمال شهر زندگی می‌کند، همان یک وجب خانه، زیرخاک است. پس زیاد غصه مال و خانه و پول بقیه را نخورید. زندگی کنید و لذت تان را ببرید وکاری کنید آن دنیا یک کاخ درست وحسابی بهتان بدهند. زندگی تو آن کاخ‌ها مزه دیگری دارد. باور ندارید امتحان کنید! 

هوا
آفتاب را دوست بداریم

ابرها کنار رفتند، باد و باران و توفان تمام شد و دوباره نوبت آفتاب شد که تا در روزهایی که مخصوص خودش است خودنمایی کند. نوشته بودیم: «آنقدر از بی رحمی خورشید نوشتیم که دلش گرفت.» 
کدام بی رحمی؟ اصلا ما انسان‌ها موجودات عجیبی هستیم. معلوم نیست که آفتاب می‌خواهیم یا نه؟ در فصل سرما که آفتاب بیرون می‌زند می‌گوییم: «چقدر آفتاب. بابا ناسلامتی زمستونه باید برف بیاد یا لااقل بارون بیاد، خسته شدیم بس که آفتاب دیدیم.» در تابستان هم که فصل گرما و آفتاب است باز می‌نالیم که چقدر آفتاب کاش کمی هوا ابری بشه. 
بالاخره این آفتاب کمی باید گرما بدهد، در فصل خودش هم به حضورش ایراد می‌گیریم و در فصول دیگر هم همینطور. 
از این حرف‌ها بگذریم. راجع به آفتاب گفتیم، این را هم اضافه کنیم که امروز و فردا هوا گرم است. امروز۳۶ و فردا ۳۷ درجه دمای هواست. این هوا، هوای تابستان است. راستی امشب و فردا شب دما به ۲۵ درجه می‌رسد. بیایید آفتاب را دوست داشته باشیم و از این گرما لذت ببریم. چقدر این جمله آخری شبیه جمله‌های تبلیغاتی شد. روزگار را ببینید که آفتاب هم نیاز به تبلیغ دارد! 

کتابخانه
نمایشگاه فصلی شهر کتاب

حتما با رسیدن تابستان و روزهای تعطیلی (البته اگر علاقه مند به کتاب و کتابخوانی باشید)، عزمتان را جزم کرده‌اید تا یکی از این روزها بروید و یک بغل از کتابهای مورد علاقه تان را بخرید. اگر تحمل شلوغی و آلودگی میدان انقلاب را ندارید و در عین حال دنبال جایی هستید که به راحتی همه کتاب هایتان را از آنجا تهیه کنید می‌توانید به فروشگاه کتاب آبان که نمایشگاه و فروشگاه دایمی موسسه فرهنگی شهر کتاب هم هست، بروید. علت آن هم این است که موسسه فرهنگی شهر کتاب نمایشگاه تابستانی خود را در این فروشگاه برگزار می‌کند. در واقع این موسسه فرهنگی برای تکمیل نمایشگاه‌های فصلی و پر کردن خلا عرضه کتاب‌های جدید در فصل تابستان، اقدام به برگزاری این نمایشگاه کرده است. همچنین از ویژگی‌های این نمایشگاه عرضه کتاب‌های آکادمیک، بخش ارزی به صورت ریالی و عرضه کتاب‌های عمومی در موضوعات مختلف است. کتاب‌های این نمایشگاه در زمینه‌های هنر، زبان، ادبیات، علوم انسانی، علوم پایه، تکنولوژی و … است. ضمنا برای اطلاع از فهرست کتاب‌های این نمایشگاه علاوه بر مراجعه به فروشگاه آبان (خیابان حافظ شمالی) می توانید این فهرست را بر روی سایت www. ourbooksite. com ببینید. 

فرهنگ
اردوها و ایستگاه‌های رایگان

فرهنگسرای انقلاب با آمدن فصل تابستان و برای استفاده بهتر نوجوانان از اوقات فراغتشان ایستگاه هایی برای آموزش فعالیت‌های هنری برگزار کرده است. از این ایستگاه‌ها که شامل سفال، نقاشی، کلاژ، کاردستی، قصه خوانی و خط تحریری هستند، تنها کودکان و نوجوانان ۴ تا ۱۴ سال می‌توانند استفاده کنند. برای شرکت در این ایستگاه‌ها می‌توانید روزهای دوشنبه هر هفته از ساعت ۱۰ تا ۱۲ صبح و یا از ساعت ۱۷ تا ۱۹ بعد از ظهر به فرهنگسرای انقلاب بروید و احتمالا اگر آثارتان هم برگزیده شد، جایزه‌ای هم بگیرید. اما گویا این فرهنگسرا برای بزرگترها هم برنامه هایی دارد. یکی از این برنامه‌ها برپایی اردوهای زیارتی قم و جمکران است که هر هفته پنج شنبه‌ها برگزار می‌شود. 
این اردوهای یک روزه که برای بالا بردن روح فرهنگی و معنوی اهالی برگزار شده است به صورت رایگان و از ساعت ۷شب پنج شنبه تا ۶ صبح روز جمعه به طول می‌انجامد. اگر دوست دارید برای آخر هفته خود از اردوهای این فرهنگسرا استفاده کنید می‌توانید با شماره تلفن‌های ۹-۵۴۱۹۰۵۷ تماس بگیرید و یا به فرهنگسرای انقلاب در برزگراه نواب صفوی- خیابان کمیل شرقی- شماره ۸۴ مراجعه کنید. 

پایتخت

لیسبون 
چند هفته قبل لیسبون، پایتخت پرتغال و البته چند شهر این کشور میزبان مسابقات جام ملت‌های اروپا بود و البته با شکست پرتغال در فینال، جشن از پیش تعیین شده آنها به هم ریخت، اما این سبب نمی‌شود ششمین دوره مسابقات کانو و کایاک در آب‌های خروشان در این شهر برگزار نشود. همه ساله در چنین روزی این مسابقات به مسافت ۹ کیلومتر از دارهام تا لیسبون برگزار می‌شود. این مسابقه علاوه بر اینکه یک مسابقه ورزشی است، یک پیک نیک هم برای پایتخت نشینان به حساب می‌آید و افراد زیادی از گروه‌های سنی مختلف برای تماشای این مسابقه جمع می‌شوند. 
کدیک ویتون که دو سال متوالی است در این مسابقه قهرمان می‌شود در خصوص این مسابقات می‌گوید: «جو خانوادگی و هیجان مردم باعث شده که من چندین سال متوالی در این مسابقات حاضر شوم.» 
هانوی 
مسوولان شهر هانوی، پایتخت ویتنام در صددند تا خیابان «پیاده رو» ی این شهر را گسترش دهند. بله خیابان پیاده رو. این خیابان چیزی شبیه به جمعه بازار ماست و دو طرف آن خیابان پر از مغازه است. علاوه بر اینکه تعداد بسیار زیادی دستفروش هم به این خیابان می‌آیند تا کارهای خود را در معرض فروش علاقه مندان قرار دهند. در این خیابان صنایع دستی، محصولات با کیفیت ساخت ویتنام، لوازم الکترونیک و کالاهای مورد علاقه توریست‌های بازدیدکننده ارایه می‌شود. این خیابان شب‌های جمعه و شنبه دیدنی است. بازدیدکنندگان می‌توانند ماشین خود را در کنار خیابان پارک کنند و در این مکان قدم بزنند. 
اولان باتور
جشنواره «ندام» به مناسبت هشتاد و سومین سالگرد انقلاب مغولستان در پایتخت این کشور در استادیوم مرکزی این شهر آغاز به کار کرد. 
رئیس جمهوری مغولستان در مراسم آغازین این جشنواره گفت: مردم کشور به خاطر برگزاری این جشنواره بسیار خوشحالند و از برگزارکنندگان آن خواست تا تمام تلاششان را برای راحتی حال مردم بکنند.» 
ندام در مغولی به معنای بازی و مسابقات است. این جشنواره ورزشی بزرگترین جشنواره این کشور است که هر ساله در ماه جولای (تیرماه) به مدت دو روز برگزار می‌شود. در این جشنواره ورزشی، ورزش هایی که بیشتر در این کشور محبوبیت دارند مانند اسب سواری، تیراندازی باکمان و کشتی انجام می‌شود. 
معمولا ۵۱۲ کشتی گیر، حدود ۲۰۰ تا ۳۰۰ نفر تیرانداز و هزار اسب سوار در این مسابقات حضور پیدا می‌کنند. 
یازدهم جولای سال ۱۹۲۱ روز انقلاب مرد می‌مغولستان است. 

امروز
نقاب از چهره برداریم

 «طبیعت بهترین آموزگار من است.» یادمان نیست این جمله را کدام شخصیت برجسته بر زبان آورد. اصلا چرا باید اسیر قید و بند باشیم؟ چه اهمیتی دارد که چه کسی این جمله زیبا را ساخته؟ اگر یادمان نمی‌آید نام آن شخص را، جمله‌اش را که هنوز به خاطر داریم. چرا تنها به این جمله پرمعنی فکر نکنیم؟ از تمام علامت سوال‌ها می‌گذریم، از تمام واژه‌ها و اسامی بزرگی که در ذهن ساخته‌ایم هم می‌گذریم و به طبیعت می‌رسیم؛ به طبیعت حقیقی وجود خودمان. طبیعت آموزگار خوبیست. وقتی تابستان نقش پاییز را بازی می‌کند، به فکر فرو رفتن می‌تواند تنها تفاوت ما باشد با سایر مخلوقاتی که روی زمین مثل ما زندگی می‌کنند. گاهی برای ارایه یک پیشنهاد باید حاشیه رفت وما هم رفتیم تا برسیم به اصل مطلب. پیشنهاد امروز این است: شکل خودتان باشید. این روزها تابستان شکل خودش نیست. روزها از آسمان چند قطعه باران روی زمین می‌ریزد و شب‌ها از پنجره‌های باز، هوای خنک میهمان خانه‌ها می‌شود؛ تابستان نقش پاییز را بازی می‌کند. این تابستان شاید چند روزی برای مردم گرمازده جذاب باشد، اما به زودی همه یاد ترتیب فصول می‌افتند، صدای پچ پچ در شهر می‌پیچد و مردم با حسرت می‌گویند: «دیگر تابستان هم تابستان نیست.» انگار که چیزی کم شده، انگار که چیزی سر جایش نیست. آنها مشتاقانه اشعه‌های بی رحم خورشید را جست وجو می‌کنند. اینکه ما از شباهت تابستان به پاییز دلخور می‌شویم نکته کوچکی نیست. اگر طبیعت را آموزگار خودمان فرض کنیم، خیلی زود متوجه می‌شویم که باید نقاب‌ها را از چهره برداریم. پیشنهاد امروز همین است؛ برداشتن نقاب از چهره و ایفای نقش خود. حتی اگر این نقش، روی صحنه زندگی، نقش دلقک باشد. چه ایرادی دارد که به جای مقلدی توخالی، دلقکی دوست داشتنی باشیم؟ هر روز آدم‌های دوست داشتنی سابق را می‌بینیم که در ژست‌های روشنفکرانه گم شده‌اند و با اخم‌های درهم و قیافه‌ای جدی، دیگر دوست داشتنی نیستند. شاید بشود هر کسی را آنطور که هست، تنها به خاطر صداقتش دوست داشت، اما این نقاب‌های پرزرق و برق و بی هویت صداقت را به تمسخر گرفته‌اند. ما در جشنواره نقاب‌ها گم شده‌ایم. دلمان می‌خواهد پنجه بر صورت اطرافیانمان بکشیم و این نقاب‌ها را برداریم. کاش می‌شد همه را بدون نقاب دید. نقاب هایمان را برداریم. 

نت
حنانه درایتالیا

یکی از راه‌های ارتباط و آشنایی با فرهنگ مردم جاهای مختلف دنیا، موسیقی هر ملت و قوم است. موسیقی ایرانی هم از این موضوع مستثنا نیست و می‌تواند حداقل گوشه هایی از فرهنگ و تمدن ایرانی را به مردم جهان معرفی کند، به همین علت هم گروه موسیقی حنانه به سرپرستی کامران همت پور و برای شرکت در جشنواره سن لورنزو به ایتالیا رفته است. در جشنواره سن لورنزو که هر سال در شهر میلان برگزار می‌شود، کشورهایی از ۴ قاره بزرگ دنیا یعنی آسیا، آفریقا، اروپا و آمریکا حضور دارند و شرکت می‌کنند. گروه موسیقی حنانه هم برای اولین بار و به عنوان نماینده ایران در این جشنواره شرکت می‌کند و قرار است این گروه موسیقی قطعاتی از موسیقی ایرانی را در میلان اجرا کند و همچنین این گروه با هماهنگی امور بین الملل مرکز موسیقی گروه خانه به جز میلان در شهر فرنتینو هم اجرای برنامه خواهد داشت. 
از اینکه امروز جایی برای استفاده از موسیقی را به شما معرفی نکردیم دلخور نشوید. به هر حال بعضی وقت‌ها خواندن یک خبر مهمتراز استفاده از آن است. 

جعبه
جام ملت‌های آسیا

یک هفته دیگر هم به پایان رسید. امروز و فردا می‌توانید با خیال راحت جلوی تلویزیون منزلتان بنشینید و برنامه‌های مختلف را تماشا بفرمایید. 
برای امروز پیشنهاد اولمان تماشای سریال خانه‌ای در تاریکی است که در ساعت ۴۰: ۱۳ تکرارش از شبکه سوم پخش می‌شود. اما اگر جمعه گذشته فیلم رم فدریکو فلینی را ندیده‌اید فرصت مناسبی است که امروز بعدازظهر ساعت ۳۰: ۱۵ بنشینید و این فیلم جذاب را مشاهده بفرمایید. طبق معمول هر شب سریال سیندیا ساعت ۴۵: ۱۹ از شبکه دوم سیما پخش خواهد شد. داستان‌های باورنکردنی را هم می‌توانید ساعت ۲۱ از شبکه تهران ببینید. 
فردا روز افتتاح جام ملت‌های آسیاست. اگر اتفاق خاصی نیفتد قرار است که شبکه ۳ تمامی مسابقات را به طور کامل پوشش دهد. امروز ساعت ۳۰: ۱۶ دیدار افتتاحیه بین چین میزبان و بحرین را می‌توانید نگاه کنید. اما فیلم‌های سینمایی امروز هم کم نیست. ساعت ۱۵ جومانجی از شبکه دوم پخش می‌شود، ۳۰: ۱۶ فیلم سینمایی شریک جرم از شبکه اول و ساعت ۲۱ هم سینما ۴. البته سری سینما ۴ به پایان رسیده و معلوم نیست که دقیقا قرار است کدام فیلم پخش شود. 

نمایشگاه
هنر قطعه قطعه

همیشه دیدن چیزهای جدید برای هرکسی و در هر زمانی جالب بوده و در حقیقت انسان طرفدار تنوع و تازگی است. به همین دلیل است که هنرهای جدید با سبک‌های متفاوت به وجود آمده‌اند. یکی از کارهای هنری جدید، آرت مانی و قطعه قطعه هستند که هر دو آنها در یک دوره زمانی پدید آمدند. شاید بهتر است کمی درباره این دو سبک شبیه به هم بدانید. این دو سبک جدید در واقع نمایشی از تکه تکه‌های آثار هنری قدیمی هستند که با آثار جدید ترکیب می‌شوند و از احساسات پرانرژی و لحظه‌ای هنرمند نشات می‌گیرند. امیل بحری هم ۳۰ اثر آرت مانی و قطعه قطعه خود را در گالری شماره یک فرهنگسرای هنر به نمایش گذاشته است. 
این آثار که هر کدام در اندازه ۱۸*۱۲ سانتی متر مربع و با استفاده از تکنیک «گرافیک انتقالی از سنگ بر روی کاغذ» کار شده‌اند، تا سی ام تیرماه بر روی دیوارهای گالری یک این فرهنگسرا باقی می‌ماند و برای دیدن این آثار می‌توانید از ساعت ۹ تا ۱۹ هر روز به فرهنگسرای هنر (انتهای خیابان ایرانشهر - باغ هنر) مراجعه کنید. 

ورود
آخر هفته شما

هیچ حس مشترکی بین ما و شما نیست. آخر هفته ما از راه رسیده و وقتی که شما این چند خط را می‌خوانید، هیچکس در تحریریه مشغول نوشتن نیست. آخر هفته شما اما مثل دیگران همان جمعه آشناست. حالا ما می‌مانیم و یک ستون «ورود» که باید با طعم آخر هفته پر شود. مخاطب شما هستید، نه ما. از آنجایی که در اطراف ما همه چیز سرجای خودش است و هر حق و حقوقی رعایت می‌شود، ما هم ناچار به رعایت اصول هستیم. بنابراین فقط شما مهم هستید. از آخر هفته خودمان می‌گذریم و برای شما می‌نویسم: جمعه را به جای ما هم خوش بگذرانید! 

ستون شما

یک خبر خوب، یک خبر بد و ….! 
جنوب میدان قدس تجریش سنگفرش شد. این یک خبر بود. اما چون شیب بندی درست نبود، ریشه درختان کهنسال بیرون زده و تعدادی از آنها با خطر خشک شدن روبه رو هستند. این هم یک خبر بد! بیایید شیب بندی را درست کنید و زندگی را به درختان برگردانید. یادمان باشد که آنها به زندگی ما کمک می‌کنند. 
کاشفی - تهران
چرا پیرمرد؟ 
آقایی تماس گرفتند که صدایشان بسیار پخته به نظر می‌رسید و مشخص بود که پیراهن‌های زیادی پاره کرده‌اند. ایشان به ما خرده گرفتند که چرا این همه از عبارت «پیرمرد» و «پیرزن» استفاده می‌کنیم. 
 «دلیلی ندارد که هر که سنش بالا باشد پیر باشد. دل باید جوان باشد.» 
ایشان بیشتر نظرشان در مورد مطلب چاپ شده در صفحه مهمانشهر بوده که دوستان ما بایک پیرمرد؛ آخ ببخشید مرد آرایشگر صحبت کرده بودند. 
- دوست عزیز حق با شماست ما این قضیه را به همکاران تذکر دادیم. ایشان هم عذرخواهی کردند و این مطلب را هم به عنوان پوزش از این دوستمان می‌نویسم که اولیور هندل جونیور هولمز می‌گوید: «یک جوان ۷۰ ساله، شادتر و امیدوارتر از یک پیرمرد ۳۰ ساله است» 
پارک بزرگ ونک 
یکی از اهالی محترم ده ونک اعتراض داشتند به وضعیت پارک بزرگ ونک و گفتند که این پارک نه سرویس بهداشتی دارد، نه وسیله بازی برای کودکان و حتی قسمتی از آن نیز خاکی است و امکان استفاده از آن قسمت وجود ندارد. ایشان از مسوولان شهرداری درخواست کردند که به امکانات این پارک رسیدگی کنند. 
- از طرف مسوولان به این آقا قول مساعد می‌دهیم. حتما رسیدگی می‌شود. 
ساخت وساز غیرقانونی 
یکی از ساکنان یک ساختمان در منطقه یک شهرداری هم با ما تماس گرفتند و گفتند که در حیاط برج آنها یکسری ساخت وسازهای غیرقانونی در حال صورت گرفتن است و کسی هم از این وضع راضی نیست. ایشان اضافه کردند که چند بار هم با شهرداری منطقه تماس گرفته‌اند و نتیجه‌ای نداشته است. ایشان مطمئن بودند که هیچ مجوزی برای این عملیات از شهرداری دریافت نشده. 
- مسوولان شهرداری برای رسیدگی به وضع این برج و ساخت وساز غیرقانونی آن می‌توانند با ما تماس بگیرند و ما آدرس دقیق این مکان را به آنها بدهیم. 
راه حل 
چند نفر با دفتر روزنامه تماس گرفتند و از کمبود اطلاعات در برخی گزارش‌های ایرانشهر گلایه کردند. البته شاید انتخاب واژه گلایه برای این تماس‌ها درست نباشد، در واقع این افراد تنها می‌خواستند اطلاعات بیشتری در مورد موضوع مورد علاقه خود به دست بیاورند. 
بگذریم. قبل از هر چیز و بدون اینکه قصد توجیه داشته باشیم، باید بگوییم این امکان وجود ندارد که ما فضایی بیش از یک صفحه را به یک گزارش اختصاص بدهیم. بنابراین ناچاریم هر موضوعی را خلاصه کنیم. پیشنهاد ما به دوستان نکته سنج این است که لطف کنند، با روزنامه تماس بگیرند و اطلاعات تکمیلی را از نویسنده مطلب بخواهند. ما در خدمتتان هستیم. به هر حال قرار نیست که همه چیز روی کاغذ خلاصه شود. 

ذهن زیبا

بله، شما ثروتمند هستید، اما من بی نیاز هستم. 
پرمودابترا
زیاده از حد خود را تحت فشار نگذار، بهترین چیزها در زمانی اتفاق می‌افتد که انتظارش را نداری. 
گابریل گارسیا مارکز
درخشانی و صیقل خوردگی سنگ مرمر، باعث نمی‌شود از استحکامش کم شود. 
ضرب المثل آلمانی 
دست عجول، به جای ماهی قورباغه می‌گیرد. 
ضرب المثل انگلیسی

دو موفقیت بین المللی برای سینمای مستند ایران

رئیس جمهوری پرتغال جایزه بهترین اثر جشنواره بین المللی «آوانکا» را۳۰ تیرماه جاری به فیلم «دیوار زندگی» ساخته «جواد مزدآبادی» مستند سازایرانی اهدا می‌کند. 
جوایز جشنواره قبلی «آوانکا» پرتغال به فیلمهای مستند «دیوار زندگی» ساخته جواد مزدآبادی و «آخرین روستای سرشماری نشده» ساخته شهرام علیدی، اختصاص یافت. 
هفتمین جشنواره بین المللی آوانکا با حضور ۶۲ فیلم از ۲۷ کشور جهان از اول تا هفتم مردادماه سال گذشته در کشور پرتغال برگزار شد. 
به گزارش روابط عمومی حوزه هنری، جوایز بهترین فیلمنامه این جشنواره به مستند «دیوار زندگی» و بهترین فیلم کوتاه به «آخرین روستای سرشماری نشده» تعلق گرفت. 
موفقیت یک فیلم ایرانی
در هوستون
فیلم مستند ناتمام به کارگردانی علی عطشانی موفق به دریافت جایزه برنز و مقام سوم از جشنواره فیلم هوستون آمریکا شد. 
به گزارش خبرگزاری فارس به نقل از روابط عمومی موسسه بیتا فیلم، فیلم مذکور تاکنون در کشورهای استونی، آلمان، انگلیس و کانادا به نمایش درآمده است. 
علی عطشانی، سازنده فیلم فوق نیمه مردادماه سال جاری فیلم سینمایی ویدئویی خود را در شهرستان ابرکوه یزد کلید خواهد زد. به گفته وی تاکنون همکاری علیرضا امینی و سامان سالور در این کار قطعی شده است. 
رقابت ۲۵ فیلم مستند
در جشن سینمای ایران
بیست و پنچ فیلم مستند با نظر کمیته انتخاب از میان ۱۰۹ فیلم به بخش رقابتی هشتمین جشن خانه سینما راه یافتند. 
 «محسن امیر یوسفی»، «ارد عطارپور» و «محمدکاظم زمانی» اعضای کمیته انتخاب بخش فیلم مستند جشن خانه سینما هستند. 
به گزارش روابط عمومی خانه سینما، فیلم‌های «آقایان پرنده»، «ازشمس تاشمس»، «باد به دستان»، «بنکو پستچی ایل»، «پنجره‌ای رو به آفتاب»، «جادوی طبیعت»، «خاطره خوشبو نیست»، «خانه‌ام روی تپه هاست»، «خدایم کجاست»، «خروس»، «خواب هایی که دیدم»، «خودروی خدمت» و «دوز» از آثار مستند شرکت کننده در جشن خانه سینما هستند. 
 «راز منارجنبان»، «رویای من»، «ساز مخالف»، «سایه غبار»، «صدای ماه»، «گناه مریم»، «لنز مات»، «مابیرون زمان ایستاده‌ایم»، «من با خدا حرف می‌زنم»، «من عکاس نیستم»، «نوروز» و «ورود ممنوع» دیگر آثاری هستند که توسط هیأت داوری جشن خانه سینما بررسی می‌شوند. 
ارزیابی نهایی آثار منتخب بخش‌های مختلف سینمایی برای نخستین بار توسط آکادمی داوری جشن خانه سینما انجام می‌شود. 
هشتمین جشن خانه سینما ۲۱ شهریورماه با معرفی آثار برتر بخش‌های مختلف سینمایی برپا می‌شود. 

انجمن حمایت از بیماران اسکیزوفرنی برای ساخت فیلم «همنفس» برگزار می‌کند
تجلیل از مهدی فخیم زاده در خانه هنرمندان

انجمن حمایت از بیماران اسکیزوفرنی مراسم تجلیلی برای مهدی فخیم زاده کارگردان «همنفس» برگزار می‌کند. 
به گزارش خبرگزاری «مهر» این مراسم ساعت ۱۷ روز اول مردادماه در محل خانه هنرمندان برگزار می‌شود. در مراسم مذکور کارگردان «همنفس» به همراه گروه تولید فیلم، هنرمندان و اهالی مطبوعات حضور خواهند داشت. 
فخیم زاده در آخرین ساخته خود مسائل بیماران روانی در جامعه را دست مایه کار قرار داده است. 
وی در گفت و گو با خبرنگار سینمایی مهر ضمن بیان این مطلب گفت: این فیلم پس از فیلم سینمایی میراث من جنون دومین فیلمی است که در آن به موضوع بیماران روانی پرداخته‌ام. 
البته پیش از این فیلم مسافران مهتاب را هم ساختم که به اشتباه در گروه فیلم‌های مربوط به افراد روانی تقسیم بندی می‌شود. 
در حالی که مسافران آفتاب درباره بچه‌های عقب افتاده ذهنی است و در گروه معلولین تقسیم بندی می‌شوند. 
چون مسئله عقب افتادگی ذهنی یک مشکل ژنتیکی است و وجه روانی ندارد. 
وی در ادامه به فیلم قبلی خود در رویکرد به مشکلات بیماران روانی اشاره کرد و خاطر نشان ساخت: میراث من جنون درباره یک بیمار پارانویا است که این بیماری در خانواده‌اش از سابقه زیادی برخوردار است و حتی پدرش هم در تیمارستان به سر می‌برد. 
این آدم علی رغم بیماری روانی موروثی اش و ذهنیت هایی که حاصل همین بیماری است، بصورت فردی عادی در جامعه زندگی می‌کند. فیلم تصویری از نگاه و ذهن این فرد به جامعه ارایه می‌دهد. اما در فیلم هم نفس موضوع کاملا برعکس است. 
در این فیلم نگاه آدم‌های سالم اجتماع به یک روانی مورد بررسی قرار می‌گیرد. 
این کارگردان در اشاره به محتوای فیلم یادآور شد: متاسفانه در حال حاضر این مسئله تبدیل به یک اخلاق عمومی اجتماعی شده که کلمه دیوانه همه افرادی که از نظر ما رفتاری غیر معمول دارند را در بر می‌گیرد. 
دیوانه در لفظ عامه مردم مترادف با کلمه بی شعور است. 
در حالی که بیماران روانی گاهی بسیار باهوش‌تر از افراد سالم هستند. 
در فیلم میراث من جنون شخصیت اصلی داستان را فردی بسیار باهوش معرفی کردم. یعنی با اینکه این فرد به بیماری پارانویا و اسکیزو فرنی مبتلا است از هوش و قوه تفکر بسیار بالایی بهره می‌برد. در همان زمان هم عده‌ای به من ایراد گرفتند که چرا یک روانی را تا این اندازه باهوش در نظر گرفتم. 
حقیقت این است که افراد روانی از هوش و قوه تعقل برخوردار هستند، فقط دچار توهم و بیماری فکری اند. 
فخیم زاده تاکید کرد: وقتی ما دچار یک بیماری جسمی می‌شویم به پزشک مراجعه می‌کنیم و حتی از ابراز این مسئله در جامعه و اطرافیانمان هم ابایی نداریم. 
حتی گاهی در این مسئله راه افراط را پیش می‌گیریم و سراغ پزشکان متعددی می‌رویم و البته در آخر داروهای تجویز شده را هم مصرف نمی‌کنیم. 
اما این مسئله در مورد افراد روانی چه از نوع عصبی و چه در زمینه مشکلات حادش کاملا برعکس است. 
همه سعی می‌کنند این مسئله را به شدت پنهان کنند و حتی از مراجعه به پزشک پرهیز می‌کنیم. 
در شکل معقول هر فرد یا خانواده باید یک روانشناس یا روانپزشک داشته باشد، درحالی که در کشور ما به هر کسی که بگوییم حال روانی تو چندان مساعد نیست و بهتر است به دکتر مراجعه کنی، از این حرف به شدت ناراحت می‌شود و حتی این توصیه را تعبیر به تحقیر می‌کند. 

برگزیدگان جایزه عکاسی گلستان انتخاب شدند

برگزیدگان جایزه عکاسی خبری کاوه گلستان انتخاب شدند. 
دبیر جایزه در گفت وگو با خبرگزاری دانشجویان ایران، با اعلام این خبر اضافه کرد: در نتایج اولیه داوری ۲۳۴۲ عکس از ۱۵۲ عکاس در بخش تک عکس، ۵۴ اثر از ۴۰ عکاس در بخش گزارش تصویری و ۲۱۹ عکس در ۵۵ مجموعه از ۴۶ عکاس انتخاب شدند. 
لیلی گلستان افزود: برگزیده بخش استعداد جوان از بخش گزارش تصویری بوده و در میان سه برگزیده نخست، یک عکاس شهرستانی نیز انتخاب شده است. 
به گفته او هیات داوران، داوری نهایی را انجام داده و در سه بخش تک عکس، گزارش تصویری و معرفی یک استعداد درخشان، سه نفر را برگزیده است که از میان پذیرفته شدگان پنج نفر نیز به عنوان نفرات برگزیده، انتخاب و جوایزی به ایشان اهدا خواهد شد. 
به گزارش ایسنا، این جایزه با دبیری لیلی گلستان و داوری بهمن جلالی، رعنا جوادی، جعفر پناهی، ابراهیم حقیقی، احمد عالی، سیف الله صمدیان و محمود کلاری، به سرانجام رسیده و آثار منتخبان راه یافته به بخش نهایی از ۹ تا ۱۶ مهرماه سال جاری در خانه هنرمندان ایران به نمایش درخواهد آمد و اسامی نفرات برتر نیز در مراسم یادشده - زمان برگزاری نمایشگاه - اعلام می‌شود. 

یک عکاس ایرانی در نمایشگاه ژاپن

یک قطعه عکس قدیر وقاری به نمایشگاه مسابقه بین المللی عکس‌های ورزشی ساساکاوای ژاپن راه یافت. 
به گزارش روابط عمومی انجمن سینمای جوانان ایران نمایشگاه آثار برگزیده این مسابقه عکاسی اول تا سیزدهم آذر ۱۳۸۳ در موزه متروپولیتین توکیو و سپس در چند شهر دیگر کشور ژاپن برپا خواهد شد و اثر عکاس کشورمان در کنار ۱۱۰ قطعه عکس برگزیده دیگر به معرض دید عموم درمی آید. 
در پی فراخوان مسابقه بین المللی عکاسی ساساکاوا در بهمن سال گذشته ۹۸۰۰ قطعه عکس از ۴۵ کشور جهان به دبیرخانه این مسابقه ارسال شد که هیات داوران ۱۱۱ قطعه عکس را شایسته راهیابی به نمایشگاه دانست. 

همایش بین المللی طبیعت در هنر شرق برگزار می‌شود

فرهنگستان هنر جمهوری اسلامی ایران با هدف بررسی و شناخت نگرش هنرمندان مشرق زمین به طبیعت و بهره مندی از نقدونظر صاحبان اندیشه و هنر، نمایشگاه و همایش بین المللی «طبیعت در هنر شرق» را برگزار می‌کند. 
به گزارش خبرگزاری «مهر»، محورهای همایش عبارتند از: طبیعت در مکاتب و سبکهای هنری شرق؛ نقش ابزار و مصالح در خلق آثار هنری مشرق زمین؛ مطالعه موضوعی و تطبیقی طبیعت در هنر شرق و غرب؛ و گوناگونی نگرشهای شرقی به طبیعت و بازتاب آن در هنر. 
زبانهای رسمی همایش فارسی، عربی، انگلیسی و فرانسوی است. 

تازه‌های دنیای رسانه‌ها

بررسی تعویق انتخابات ریاست جمهوری آمریکا در صورت وقوع خرابکاری
در حالی که دولت آمریکا اصرار دارد که انتخابات ریاست جمهوری افغانستان در هر شرایطی در تاریخ مقرر برگزار شود، نیوزویک در آخرین شماره خود گزارش داده است که همکاران نزدیک جورج بوش سرگرم بررسی گام‌های قانونی هستند تا اگر در جریان انتخابات دوم نوامبر آمریکا حمله‌ای از سوی القاعده صورت گیرد، این انتخابات را لغو و به تعویق اندازند. سه روز پیش از این، «تام ریج» وزیر امنیت داخلی آمریکا در نطقی که مستقیما از شبکه‌های تلویزیونی پخش شد به طور مبهم گفت که طبق اطلاعات به دست آمده، این احتمال وجود دارد که در جریان انتخابات، القاعده در داخل آمریکا دست به حمله و خرابکاری بزند. مخالفان حکومت جورج بوش، بلافاصله واکنش نشان دادند و گفتند که این هم یک بازی انتخاباتی است. «جان مک لالین» کفیل «سیا» نیز دیروز گفت که خطر یک عمل تروریستی در آمریکا اینک بیش از هر وقت دیگر پس از ۱۱ سپتامبر سال ۲۰۰۱ است. وی گفت: اطلاعاتی را که در این زمینه به دست آورده موثق هستند. دمکرات‌ها در عکس العمل خود به این مطلب گفتند که «سیا» در مورد عراق هم گفته بود که دارای اسلحه کشتار جمعی و همدست القاعده است که خلاف از آب درآمد. 
دیروز «دفورست سوآریس» از مقامات کمیسیون مستقل انتخابات آمریکا گفت که انتخابات به تعویق نخواهد افتاد؛ زیرا که در جریان جنگ داخلی آمریکا هم این انتخابات در روز معین انجام گرفت. اگر هم آن طور که می‌گویند از رهگیری مخابرات به این نتیجه رسیده‌اند که تروریست‌ها درصدد برهم زدن انتخابات هستند، در همه آمریکا که نمی‌توانند این کار را انجام دهند، بنابراین انتخابات ایالتی را که مورد خرابکاری قرار گیرد می‌توان بعدا برگزار کرد. برخی محافل حزب دمکرات آمریکا بیم از آن دارند که در صورت وقوع چنین حادثه‌ای، بجای تعویق انتخابات یک یا دو ایالت، از آنها بخواهند که بدون برگزاری انتخابات عمومی، فرماندار و یا مجالس محلی «الکتورها» را تعیین و به کالج انتخاباتی معرفی کنند که در این صورت، این الکتورها ممکن است به نامزد حزب حاکم (جمهوریخواه  جورج بوش) رأی دهند. در آمریکا، انتخابات ریاست جمهوری دو مرحله‌ای است و رئیس جمهوری توسط کالج انتخاباتی (الکتورها) که قبلا در ایالات انتخاب شده‌اند، برگزیده می‌شود. 
حفظ اکثریت در سنا به هر قیمت، حتی اگر سناتور یک مربی بددهن ورزش باشد! 
در پی انصراف «ریان» از نامزدی حزب جمهوریخواه آمریکا برای سناتوری ایالت ایلی نوی، از «مایک دیتکا» مربی فوتبال (فوتبال آمریکایی) و مفسر این مسابقه‌ها خواسته شده است که نامزد این مقام شود و انتشار این تصمیم که سه شنبه شب با تعجب از شبکه‌های تلویزیونی پخش شد در محافل مختلف ایجاد بهت و حیرت کرده است. این محافل گفته‌اند که حزب جمهوریخواه برای حفظ اکثریت خود در سنا هرکس را که بتواند رای بیاورد، صرف نظر از مهارت سیاسی و سوابقش، نامزد می‌کند و برای مردم، «مایک دیتکا» نامی است آشنا. پیشنهاد نامزدی «مایک دیتکا» به حدی شگفتی آور بوده است که رویدادهای عراق، مانور نظامی قریب الوقوع عظیم چین در نزدیکی تایوان و اخطار روسیه به ناتو را تحت الشعاع قرار داده است. «ریان» پس از افشاگری رسانه‌ها که زنش را با خود در نیویورک به یک کلوب بدنام برده بود و همین امر باعث طلاق آن دو شده بود از نامزدی سنا کنار رفت. مایک دیتکا که ابدا تجربه سیاست ندارد، فردی است که بارها از دهانش در میدان ورزش حرف رکیک خارج و به همان گونه از شبکه‌های تلویزیونی پخش شده است و همه شنیده‌اند. مفسران سیاسی نوشته‌اند که حزب جمهوریخواه از ناچاری درصدد نامزد کردن مایک برآمده است زیرا می‌داند که او «رأی» خواهد آورد. مایک که بازار خود را گرم دیده، دست به ناز کردن زده که نمی‌خواهد در واشنگتن «سیاهی لشکر» باشد و گفته است که اگر بخواهند از او به مانند یک مهر لاستیکی استفاده کنند، این نوع سناتوری را نمی‌خواهد. مایک گفته است: سناتوری را برای این می‌خواهد که بتواند حرفهایش را بزند و از تصمیماتی که تصور می‌کند درست هستند حمایت کند. ممکن است حزب جمهوریخواه حرف‌های او را دوست نداشته باشد. 
عادت اروپای شرقی
برخلاف فیلیپینی‌ها که برای نجات یک هموطن خود از گردن زده شدن به خیابان‌ها ریختند و دولت متبوعشان را به رغم فشار آمریکا مجبور ساختند که اعلام کند نظامیانش را از عراق خارج می‌سازد. پریروز و دیروز حتی وزیر امورخارجه بلغارستان که یک راننده بلغاری در عراق گردن زده شده است حاضر نشد به پرسش‌های خبرنگاران درباره نجات جان راننده دیگر که در گروگان است پاسخ بدهد. بلغارستان متحد سابق شوروی ۴۷۰ نظامی به کمک آمریکا به عراق فرستاده است. روزنامه‌های اروپای غربی نوشته‌اند کشورهای کمونیستی سابق که نزدیک به نیم قرن با آمریکا مبارزه می‌کردند پس از فروپاشی شوروی با یک چرخش ۱۸۰ درجه خود را در زیر چتر آمریکا قرار داده‌اند، آن زمان به ساز مسکو و این زمان به ساز واشنگتن می‌رقصند. همه آنها به عراق نیرو فرستاده‌اند و نسبت به جان افرادشان هم به اندازه فیلیپینی‌ها حساسیت ندارند. برخی از این روزنامه‌ها سئوال کرده‌اند که چرا دولت‌های اروپای شرقی عادت کرده‌اند که خود را به قدرت روز بچسبانند؟ 
رئیس کمیسیون ارتباطات آمریکا هم از دست لابی‌ها برای خود «وبلاگ» درست کرد
 «مایکل پاول» رئیس کمیسیون قدرتمند ارتباطات آمریکا (اف. سی. سی) که کار آن تنظیم امور، نظارت و صدور پروانه برای موسساتی از رادیو  تلویزیون تا تلفن و ماهواره مخابراتی است، از دست لابی‌ها (نوعی نفوذگر و کار چاق کن) که در کنگره و مقامات بالای دولتی اعمال نفوذ می‌کنند و مانع اتخاذ بعضی تصمیمات و مشوق پاره‌ای دیگر می‌شوند برای خود یک «وبلاگ» به وجود آورد. وی گفته است که جزئیات کار این کارچاق کن‌ها و هرگونه اعمال نفوذ و توصیه را در این وبلاگ قرار خواهد داد تا افراد و موسسات ذی نفع آگاه شوند و راه را بر آنها ببندند. وی افزوده است که به عنوان رئیس کمیسیون نمی‌توانست همه حرف‌ها را به رسانه‌ها بزند، ولی این وبلاگ شخصی است و در اینجا می‌تواند به عنوان یک تبعه عادی (بدون مقام) هرچه را که احساس می‌کند، درست است و باید گفته شود درج کند. پاول گفته است که نشانی وبلاگش را برای همه مؤسسات ذینفع ارسال داشته تا هر روز مطالعه کنند. وی مطالب تازه و افشاگری هایش را به محض دریافت، در سایت قرار می‌دهد که دارای آرشیو است و برای همیشه باقی می‌مانند. صدور پروانه تاسیس رادیو  تلویزیون و شرکت‌های مخابراتی با «اف. سی. سی» است. در آمریکا پروانه رادیو  تلویزیون‌ها یک ساله است و هر سال باید تجدید شود و اگر مطابق قانون و نظامات رفتار نکرده باشند، از تجدید پروانه‌ها خودداری خواهد شد. انتشار روزنامه و هر نشریه چاپی دیگر در این کشور نیاز به پروانه ندارد. 

برگی از تاریخ

قیام مرداویز
۱۵ ژوئیه در طول تاریخ، علاوه بر قیام مرداویز که شرح آن در زیر خواهد آمد، شاهد رویدادهای متعدد بود که برخی از آنها از این قرار است: در سال ۱۰۹۹ بیت المقدس به تصرف صلیبیون اروپایی درآمد. در سال ۱۹۰۴ آنتون چخوف داستان نویس بزرگ روسیه درگذشت. در سال ۱۹۰۹ (۱۲۸۸ هجری) پس از یک روز جنگ خیابانی در تهران و شکست نیروهای دولتی، محمدعلی شاه قاجار با خانواده‌اش از سلطنت آباد به ساختمان تابستانی سفارت روسیه در زرگنده قلهک رفت و در آنجا پناهنده شد. در سال ۱۹۱۱ (۱۲۸۹ هجری) چهار مرد مسلح به خانه آیت الله بهبهانی از سران مشروطیت رفتند و او را مقتول ساختند. در سال ۱۹۴۱ روزنامه‌های آلمان به اشاره دولت متبوع در مقاله هایی به دولت ایران هشدار دادند که مراقب توطئه‌های در حال انجام انگلستان باشد ولی مقامات دولتی تهران، رضاشاه را از این اخطار آگاه نساختند و در سال ۱۳۵۷ در جریان اعتصاب سینماهای تهران، انجمن شهرستان ضمن قطعنامه‌ای خواهان خارج شدن روزنامه‌ها از انحصار چند خانواده و هرگونه مداخله دولت در امر روزنامه نگاری شد. 
اینک قیام مرداویز به عنوان برگ امروز: ۱۵ ژوئیه سال ۹۳۱ میلادی «مرداویز» قهرمان ملی ایرانیان که برای احیاء کشور مستقل ایران کمر همت بسته بود، شهر همدان را از عوامل خلیفه عباسی پس گرفت و آنجا را به نام «ایران» متصرف شد. همدان که از آن به عنوان نخستین پایتخت ایران در هزاره اول پیش از میلاد نام برده شده است، در سال ۶۴۲ میلادی (سال شکست ارتش ایران از اعراب مسلمان در نهاوند)، سقوط کرده بود. مردآویز حکمران شمال ایران سپس کاشان و اصفهان را متصرف شد؛ اصفهان را پایتخت ایران اعلام کرد و نخستین جشن سده پس از اضمحلال امپراتوری ساسانیان را در بهمن ماه در سال ۹۳۳ میلادی در آن شهر برگزار کرد و قصد حمله به بغداد و پایان دادن به خلافت عباسیان را داشت که به علت سختگیری نسبت به فراهم آوردن مراسم «نوروز» که می‌خواست عینا مطابق عهد قدیم باشد به دست کارکنان غیرایرانی اش کشته شد. مرداویز دستور داده بود که جز به «پارسی» نگویند و ننویسند. 
www. iranianshistoryonthisday. com

نگارستان

هانس هولبین
پرتره گئورگ گنیری بازرگان - ۱۵۳۵
رنگ روغن روی چوب - ۷/۸۵*۳/۹۶ سانتی متر
برلین
هانس هولبین از اولین نقاشان فعال و جوان در شهر بازل بود. او به توصیه اراسموس یکی از دوستان نقاش خود به انگلستان رفت و چهار سال بعد نقاش دربار هنری سوم شد. طی این مدت او همچنین درخواست مشتریان خصوصی خود را می‌پذیرفت و یکی از تابلوهایش مربوط به گئورگ گیزی بازرگان آلمانی است که در لندن زندگی می‌کرد. در این اثر نیم تنه تاجر آلمانی نقاشی شده و به نظر می‌رسد مردی جوان و موفق در پشت میز دفتر کارش که با فرشی زیبا و شرقی تزئین شده ایستاده است. بر روی میز لوازم و ادوات مربوط به کار حسابرسی از جمله کتاب، مواد نوشتاری، قیچی و مهر مومی شکل وجود دارند. بالای سر بازرگان یک یادداشت به دیوار سنجاق شده که اطلاعاتی درباره او به دست می‌دهد. در این تصویر، همچنین خصوصیات و ویژگی‌های چهره بازرگان همچون چشمان زنده‌اش به خوبی ثبت شده‌اند. در واقع نقاش، ویژگی‌های شخصیتی بازرگان را در سن ۳۴ سالگی، به شکلی سمبولیک معرفی کرده است. گلدانی با گلهای میخک و رزماری که به عمد درجلوی تصویر قرار گرفته، نشانه خلوص و پاکی فردی است که پشت آن قرار دارد و نیز شفافیت شیشه گلدان به صداقت و تواضع فرد مورد نظر اشاره دارد. همچنین نمایش شکنندگی و ظرافت گلدان می‌تواند به معنای ناپایداری زندگی روزمره تعبیر شود. 

بهارستان

می خواهم چیزها را به خود خوب بیاموزم
تا وقتی دشواری هایم را باز می‌گویم، 
نه از خود، بل از جغرافیا سخن بگویم. 
پابلو نرودا - احمد میرعلایی

رابطه معده با مشکلات عاطفی

دکتر روزنفلد در جواب به سئوال یک بیننده شبکه سی. بی. اس گفته است که استرس، اضطراب، خشم و مشکلات عاطفی دیگر بر کار معده و دستگاه گوارش تاثیر نا مطلوب می‌گذارد و آنها را بیمار و نا منظم می‌سازد. دل درد، یبوست و نفخ شکم نتیجه همین مشکلات عصبی است. این مشکلات فرد را پرخور هم می‌کند که پرخوری عامل بیماری‌های متعدد است. پزشکان که نتوانند مشکلات دستگاه گوارش را با داروهای مربوط بر طرف سازند به تجویز داروهای ضد اضطراب و استرس متوسل می‌شوند و به نتیجه می‌رسند. 

همزمان با هفته تأمین اجتماعی
۲۶ طرح عمرانی تأمین اجتماعی امروز به بهره برداری می‌رسد

گروه اجتماعی: برنامه‌های بزرگداشت روز تامین اجتماعی اعلام شد. 
به گزارش خبرنگار همشهری طرح ساماندهی سوابق بیمه شدگان، تسهیلات ویژه درمانی برای بیماران خاص، روان سازی امور و اصلاح نظام بازرسی، تبیین و تشریح چالش‌ها و محدودیت‌های صندوق تامین اجتماعی، از جمله برنامه‌های ۲۵ تیرماه روز تامین اجتماعی است. 
این گزارش همچنین حاکی است همزمان با روز تامین اجتماعی ۲۶ پروژه عمرانی سازمان تامین اجتماعی در نقاط مختلف کشور آماده بهره برداری و ۳ پروژه دیگر آماده آغاز عملیات اجرایی است. 
در هفته تامین اجتماعی همچنین بهره برداری از ۲ بیمارستان جدید تامین اجتماعی در شهرهای بابلسر و ابهر آغاز می‌شود که بیمارستان تامین اجتماعی بابلسر در زیربنای ۳۲۰۰ مترمربع و با هزینه‌ای بالغ بر ۸ میلیارد ریال و بیمارستان تامین اجتماعی ابهر نیز در زیربنای ۸۳۵۰ مترمربع با هزینه‌ای بالغ بر ۳۳ میلیارد و ۶۱۷ میلیون ریال احداث شده است. 
همچنین مراکز درمانی لردگان، خاش، ایرانشهر، مرکز بهداشتی و درمانی صاحب الزمان (عج) زاهدان، بندر ترکمن و مرکز درمانی لنگرود از دیگر پروژه‌های درمانی سازمان تامین اجتماعی است که در این هفته افتتاح می‌شود. 
گزارش دیگری از سازمان تامین اجتماعی حاکی است دفترچه‌های بیمه که تاکنون در شعب صادرکننده تمدید می‌شوند از این پس در سایر مراکز استانها نیز تمدید خواهند شد. 
به گزارش خبرنگار ما علی حیدری معاون امور استانهای سازمان تامین اجتماعی ضمن اعلام این مطلب همزمان با فرارسیدن روز تامین اجتماعی گفت: علاوه بر صدور دفترچه در کلیه مراکز استانها دفترچه‌های بیمه از این پس به شکل مکانیزاسیون صادر می‌شوند و محدودیت به شعبه صادرکننده ندارند. 
وی افزود: این طرح در دو استان تهران و خراسان به صورت آزمایشی اجرا شده است و از این پس در تمام استانها اجرا خواهد شد. 
وی علت این تصمیم را قرارگرفتن بیمارستان‌ها و مراکز درمانی مهم در مراکز استانها دانست و گفت: فاز بعدی توسعه این طرح که هم اکنون در حال امکان سنجی است، تبدیل هر یک از شعب تامین اجتماعی به یک شعبه ملی که قابلیت تمدید دفترچه‌های درمانی درهر یک از آنها وجود دارد است که تحقق این امر منوط به تکمیل شبکه مکانیزه اطلاعات در سازمان است. 
حیدری با بیان این که در حال حاضر، معماری شبکه مکانیزه سازمان از طریق خطوط دیتا در حال انجام است گفت: هم اکنون علاوه بر شعب مراکز استان تعداد دیگری نیز به ستاد مرکزی متصل هستند که برای اتصال کلیه شعب به برخی زیرساخت‌های مخابراتی نیاز به انعقاد قرارداد با شرکت مخابرات است اما این زیرساخت‌ها هم اکنون در برخی استانها و شهرستان‌ها وجود ندارد. 
معاون امور استانهای سازمان تامین اجتماعی در پایان خاطرنشان کرد: هم اکنون شعب سازمان، کاملا مکانیزه افتتاح می‌شوند و نسخه نرم افزاری جدید منطبق با شبکه ملی در حال تکمیل و ساخت است که با ایجاد زیرساخت‌های مخابراتی و شبکه دیتایی کشور از سوی شرکت مخابراتی، سازمان برای عملی ساختن این طرح از لحاظ سخت افزاری و نرم افزاری و نیروی انسانی مشکلی ندارد. 

با همکاری شهرداری تهران ایجاد می‌شود
۴۰ پاتوق برای معتادان پرخطر در تهران

گروه اجتماعی: در اوایل دهه هفتاد جمع کثیری از زبده‌ترین کارشناسان مواد مخدر در آب و هوای خوب هتل گچسر طرحی را نهایی کردند که براساس آن معتاد بیمار بود و نه مجرم. در این اجلاس که تقریبا نمایندگان کلیه سازمانها، نهادها و ارگانهای درگیر با مواد مخدر حضور داشتند، استادان دانشگاه روانشناسان، جامعه شناسان، پزشکان و … طرح کاهش تقاضا ومصرف را ارائه کردند. به گزارش خبرنگار ما از آن تاریخ به بعد کلیه سیاستهای مبارزه با مواد مخدر تعدیل شد یعنی در کنار کاهش عرضه به کاهش تقاضا از راههای درمانی نیز توجه شد. چند سال بعد اردوگاههای نگهداری معتادان و جزیره تعطیل شد و معتادان مایل به ترک در مراکز درمانی به صورت قانونی پذیرش شدند. اما معتادانی که تمایلی به ترک نداشتند به زندانها گسیل می‌شوند. به طوری که آمار معتادان زندانی روز به روز افزایش یافت و محیط زندانها را با بحرانهای بهداشتی شدیدی مواجه کرد. 
از سوی دیگر معتادانی پرخطر در جای جای شهر جمع شدند و با استفاده از سرنگ مشترک ایدز را گسترش دادند. به طوری که بر عکس بسیاری از کشورها بیشترین آمار مبتلایان به ایدز در ایران را معتادان تزریقی تشکیل می‌دهند. بعد از گذشت یک دهه، از طرح درمان و بازپروری معتادان، دست اندرکاران به دنبال ساماندهی معتادان پرخطر هستند و جانشین رئیس جمهوری در ستاد مبارزه با مواد مخدر از تهیه طرح بررسی وضعیت اعتیاد و ساماندهی معتادان پرخطر از سوی دبیرخانه ستاد و دستگاههای اجرایی تا اول مرداد ماه سال جاری خبر می‌دهد. دکتر علی هاشمی، دبیر کل ستاد مبارزه با مواد مخدر در یکصد و نهمین جلسه این ستاد اظهار کرد: شهرداری تهران همکاری خود را برای احداث پاتوقهایی در ۴۰ نقطه آلوده تهران اعلام کرده است. وی افزود: در مقایسه عملکرد دستگاه‌ها در زمینه مواد مخدر در سال ۸۲ نسبت به سال ۸۱، شاهد حتی رشد ۲۰۰ درصدی در برخی عرصه‌ها هستیم؛ اما بدلیل نوع نگاهی که کشور را با دو دهه عقب ماندگی جدی در زمینه درمان، بازتوانی و کاهش آسیب رو به رو کرده است، نیازمند جهادی جدی در این عرصه هستیم. 
هاشمی با تأکید بر این که بنیادی‌ترین قدم در عرصه مواد مخدر داشتن آمار و توصیف واقعی از وضع معتادان است گفت: یکسان سازی توصیفی و آماری و تهیه شاخصهای معین در زمینه وضعیت مواد مخدر کشور از مهمترین مسائل در پرداختن به این عرصه است. جانشین رئیس جمهوری در ستاد مبارزه با مواد مخدر همچنین در این جلسه بر تهیه طرح میان مدت دستگاه‌ها با کمک دبیرخانه ستاد برای برنامه چهارم بر پایه چهار محور تغییر جامعه با هدف اولویت معتادان پر خطر و تزریقی، تدوین برنامه اجرایی، زمانبندی و نحوه اجرا و بودجه امکانات، تهیه طرح آماری دقیق وضعیت اعتیاد تا تاریخ ۲۰ شهریور ماه سال جاری و ارائه نظرات تکمیلی دستگاه‌ها تأکید کرد. این در حالی است که گروهی دیگر از مسئولین بار دیگر بر راه اندازی اردوگاههای بازپروری تاکید دارند. از آن جمله معاون مبارزه با مواد مخدر ناجا از تعطیلی اردوگاهها ی مخصوص بازپروری معتادان انتقاد کرده و از دولت ومسئولان ذیربط می‌خواهد نسبت به ساخت و راه اندازی مجدد این اردوگاهها اقدام کنند. 
سردار مهدی ابویی در گفتگو با خبرگزاری فارس با تاکید بر اینکه جای معتاد در زندان نیست گفت: کسانی که اردوگاههای مخصوص بازپروری معتادان را جمع آوری کردند، در حقیقت ضربه بزرگی به روند مبارزه با اعتیاد و مواد مخدر در کشور وارد کردند. وی افزود: معتادان با ورود به این اردوگاهها توانایی‌ها ی خود را از لحاظ جسمی و روحی بازپروری می‌کنند و به صورت یک فرد سالم به جامعه باز می‌گردند. 
وی با اشاره به برخورد قاطع مامورین مبارزه با مواد مخدر با فروشندگان خرد مواد مخدر در نقاط شهر گفت: با فروشندگان خرد موادمخدر به شدت برخورد شده است و من با قاطعیت می‌گویم که در تهران بزرگ یک محله نشان دار جهت توزیع مواد مخدر وجود ندارد. 
شکی نیست که مبارزه بامواد مخدر و اعتیاد مبارزه‌ای است چند وجهی، اما سئوال اینجاست پس از ۲۰ سال مبارزه مستمر با مواد مخدر در ایران آیا هنوز باید از روش آزمون و خطا بهره برد؟ 

تصادف رانندگی در فسا جان ۲۱ نفر را گرفت

بر اثر برخورد یک دستگاه اتوبوس با یک دستگاه تریلر ۲۱ نفر کشته و ۱۸ نفر مجروح شدند. اتوبوس مسافربری با شماره انتظامی ۴۷۹۵۶ تهران به رانندگی عطاءالله رستگار بامداد دیروز درحالی که حامل ۴۰ مسافر از بندرعباس به سوی شیراز بود، در ۴۰ کیلومتری محور فسا به داراب بعد از پاسگاه انتظامی نوبندگان با یک تریلر برخورد کرد. 
تریلر به رانندگی محمد فرهادی در محور داراب- فسا در حرکت بود. 
به گزارش خبرگزاری فارس به نقل از روابط عمومی جمعیت هلال احمر در پی وقوع این حادثه جمعیت هلال احمر فسا با بسیج کلیه نیروهای امدادی با آمبولانس و تجهیزات امدادی به محل حادثه اعزام و نسبت به امداد رسانی به آسیب دیدگان اقدام کردند. 
تا زمان مخابره این خبر ۲۱ نفر از مسافران کشته و ۱۸ نفر زخمی شده‌اند و حال ۳ تن از مجروحان وخیم گزارش شده است و احتمال می‌رود تعداد کشته‌ها به ۲۴ نفر افزایش پیدا کند. 
از مجموع ۱۸ نفر مجروح این حادثه اسامی تعدادی از آنها که در مراکز درمانی جهرم و شیراز بستری هستند به شرح زیر است: 
جلیل جوانمردی فرزند محمد ۲۴ ساله
حمید بیژنی فرزند محمد ۳۲ ساله
ابوذر علمی فرزند عوض ۳۰ ساله
موسی زرنگاری فرزند قاسم ۲۵ ساله
اسحاق شهبازی فرزند محمد ۱۹ ساله
هدایت الله خالقی فرزند محمد ۲۵ ساله، فوت شد
امام علی شایق فرزند درویش ۳۰ ساله
علیرضا کاویانی فرزند مراد ۲۱ ساله
محمود فرهادی فرزند احمد ۲۵ ساله
محسن بهمنی فرزند محمد ۲۳ ساله
مصطفی فرهادی فرزند موسی ۲۵ ساله
بر اساس این گزارش ۲ نفر از متوفیان قابل شناسایی نیستند. 
انحراف به چپ اتوبوس، عامل تصادف مرگبار
درمورد علت این حادثه رئیس مرکز اطلاع رسانی فرماندهی انتظامی فارس گفت: بی احتیاطی راننده اتوبوس و انحراف به چپ خودرو وی، عامل اصلی وقوع این تصادف خونین بوده است. 
سرهنگ غلامعلی توسلی در گفت وگو با ایرنا افزود: براساس نظر کارشناسان انحراف به چپ اتوبوس ناشی از خستگی و خواب آلودگی راننده باعث وقوع این تصادف مرگبار بوده است. 

بیماری هپاتیت e حومه بغداد را فراگرفت

رئیس مرکز مدیریت بیماریهای وزارت بهداشت با بیان این که وضعیت بهداشتی عراق به شدت آسیب دیده است گفت: چنین شرایطی از دیدگاه بهداشتی، مناسب مسافرت نیست. به گزارش ایسنا، دکتر گویا گفت: زیر ساخت‌های بهداشتی در عراق از هم پاشیده شده و در حاضر شهرهای بزرگ عراق، به جز بغداد، روزانه بیش از هشت ساعت برق ندارند که این مساله باعث ایجاد مشکلات بهداشتی در این کشور شده و آلودگی آب، مردم را در معرض تهدید قرار داده است. 
دکتر گویا افزود: سازمان جهانی بهداشت در خصوص وضعیت بهداشتی عراق به شدت اعلام خطر کرده و اعلام کرده سیستم آب و فاضلاب این کشور به این زودی‌ها قابل اصلاح نیست، همچنین به مردم این کشور توصیه کرده که از آب جوشیده شده و قرص‌های کلر استفاده کنند که عملا چنین اقداماتی برای مسافرین امکانپذیر نیست. وی اظهار کرد: همه گیری بیماری هپاتیت e ظرف دو ماه گذشته، حومه بغداد را درگیر کرده است و صاحبنظران بهداشتی عراق و سازمان جهانی بهداشت اعلام خطر کرده‌اند که شهرهای جنوبی عراق در معرض خطر وبا و اسهال خونی هستند که با توجه به این شرایط، قطعا در آن جا بیماریهای روده‌ای رواج دارد، ولی امکان تشخیص این بیماری‌ها نیست. 

واژگونی دو خودرو در سمنان هفت کشته برجای گذاشت

واژگونی دو خودرو در محورهای سبزوار، شاهرود و سمنان، دامغان، هفت کشته برجای گذاشت. 
به گزارش مرکز اطلاع رسانی فرماندهی انتظامی استان سمنان یک دستگاه اتومبیل سواری پژو با هفت نفر سرنشین که از سبزوار به سمت شاهرود در حرکت بود در ۱۸ کیلومتری پاسگاه عباس آباد واژگون شد و چهارنفر از سرنشینان آن، جان خود را از دست دادند. همچنین سه تن دیگر از سرنشینان این خودرو مجروح و به بیمارستان امام حسین شاهرود انتقال یافتند. 
کارشناسان پلیس راه، علت این سانحه را ناتوانی راننده در کنترل وسیله نقلیه ناشی از خستگی و خواب آلودگی اعلام کردند. 
همچنین در پی واژگونی یک دستگاه اتوبوس مسافربری در محور سمنان دامغان حوالی تقاطع آبخوری سه نفر از مسافرین این خودرو فوت و چهار تن دیگر مجروح شدند که به بیمارستان امداد سمنان منتقل شدند. 

رانش زمین، در شمیرانات چهار قربانی گرفت

رئیس ستاد حوادث و سوانح غیرمترقبه استان تهران از «رانش زمین» منطقه «امین آباد رودک» در شهرستان شمیرانات خبر داد و گفت: در پی این حادثه ۴ تن جان خود را از دست دادند. 
مهندس جهانبخشی در گفت وگو با ایسنا افزود: در پی تداوم بارندگی‌های اخیر استان تهران، طی روزهای ۲۲ و ۲۳ تیر ماه جاری، نمناکی و رطوبت ناشی از این بارندگی سبب رانش زمین و تخریب یک واحد مسکونی در منطقه امین آباد شهرستان شمیرانات شده است. 
وی با اشاره به این که بعدازظهر سه شنبه به صورت موقت بارندگی شدیدی در این منطقه بارید، اظهار کرد: ساخت اماکن مسکونی در این مناطق و مناطق مسکونی به دلیل شیب‌های غیر مناسب غیر قانونی است. 
لذا محل‌های نامناسب این اماکن در حریم رودخانه‌ها سبب بروز این حادثه شده است. 
مهندس جهانبخشی تصریح کرد: تخلیه پاشنه تپه‌ها و قرار گرفتن در حریم رودخانه‌ها، سبب تحریک توده‌های بالادست شده و با کمترین تحرکی، رانش منطقه امین آباد شهرستان شمیرانات رخ داده است. 
رئیس ستاد حوادث غیر مترقبه استان تهران با بیان این مطلب که چهار تن فوت شده در این حادثه مشغول فعالیت‌های ساختمانی بوده‌اند، خاطر نشان کرد: با ایجاد پدیده رانش، ساختمان بالادستی زیر آوار رفته و در حال حاضر با توجه به توده‌ای با وزن بیش از ۵۰۰ تن، عملیات تخلیه افراد فوت شده را ناممکن کرده است. 
به گفته وی سال گذشته نیز در «اوشن فشم» چنین اتفاقی پیش آمده بود اما تنها خسارات مالی به دنبال داشته و تلفات جانی رخ نداد. 
مهندس جهانبخشی به افرادی که اماکن تجاری و مسکونی در محدوده‌های حریم رودخانه احداث کرده و در این زمینه سرمایه گذاری می‌کنند، هشدار داد: ساخت و ساز در این مناطق غیر مجاز است. 
به گفته رئیس ستاد حوادث و سوانح غیر مترقبه استان تهران، حکم تخریب ساختمان ویران شده به دلیل غیر مجاز بودن آن صادر شده بود که هنوز به مرحله اجرا نرسیده بود. 

آمبولانس‌های پیش بیمارستانی استاندارد نیستند

گروه اجتماعی: رئیس اورژانس کشور، کمبود آمبولانس، فرسودگی و غیراستاندارد بودن آمبولانس‌های موجود در کشور را مهم‌ترین مشکلات بخش اورژانس اعلام کرد. 
دکتر علمداری در گفت وگو با مهر، افزود: آمبولانس‌های اورژانسی به دو نوع «آمبولانس‌های اورژانس پیش بیمارستانی» و «آمبولانس‌های اورژانس بیمارستانی» تقسیم می‌شود که آمبولانس‌های اورژانس پیش بیمارستانی برای انتقال بیمار از صحنه تصادف تا بیمارستان و آمبولانس‌های اورژانس بیمارستانی برای انتقال بیمار از بیمارستانی به بیمارستان دیگر مورد استفاده قرار می‌گیرند. 
دکتر علمداری گفت: این دو نوع آمبولانس از نظر ساختاری، فیزیکی و شکل ظاهری با یکدیگر متفاوت هستند، به گونه‌ای که آمبولانس‌های اورژانس پیش بیمارستانی باید طوری باشند که تکنیسین فوریت‌ها به راحتی در داخل آن بایستد و بتواند فعالیت‌های مربوط به درمان بیمار را به صورت کامل و در حالت ایستاده انجام دهد. 
وی ادامه داد: آمبولانس‌های پیش بیمارستانی باید به گونه‌ای باشد که تکنسین‌های فوریت حتی در شرایط پرفشار و تکان‌های شدید آمبولانس در حین حرکت بتوانند فعالیت‌های خود را انجام دهند اما متأسفانه هیچکدام از آمبولانس‌های موجود در کشور که هم اکنون مورد استفاده قرار می‌گیرند، این ویژگی‌ها را ندارند. بنابراین می‌توان گفت که در کشور آمبولانس اورژانس پیش بیمارستانی استاندارد نداریم. 
رئیس اورژانس کشور با بیان این که آمبولانس‌های اورژانس پیش بیمارستانی باید به گونه‌ای باشند که اگر به عللی انتقال بیمار به بیمارستان به تأخیر افتاد بتوانیم از آن همانند بخش اورژانس بیمارستان استفاده کنیم، اظهار داشت: در حال حاضر اورژانس کشور تصمیم دارد که تعدادی از این آمبولانس‌های استاندارد را خریداری کند تا بتواند بخشی از این مشکلات را حل کند. 

دکتر ایرج ملک پور: 
جهت دقیق قبله راامروز و فردا می‌توان تعیین کرد

گروه علمی فرهنگی: دکتر «ایرج ملک پور» استاد نجوم دانشگاه تهران اعلام کرد: در روزهای ۲۵و ۲۶ تیرماه جاری (پنجشنبه و جمعه) می توان راستای (جهت) دقیق قبله را تعیین کرد. 
دکتر «ملک پور» روز چهارشنبه در
گفت و گوی اختصاصی با ایرنا افزود: برخلاف سال‌های قبل که ۲۴ تیر ماه برای تعیین قبله در نظر گرفته می‌شد، امسال به دلیل تغییر تطبیق اول فروردین با تاریخ میلادی، این روز به ۲۵ تیر موکول می‌شود. 
وی با بیان اینکه در روزهایی از سال در لحظه ظهر مکه، خورشید روی قائم مکه قرار می‌گیرد، گفت: اگر در لحظه‌های یاد شده رو به خورشید بایستیم در راستای قبله ایستاده‌ایم و اگر در این لحظه‌ها سایه میله قائمی را رو به خورشید امتداد دهیم راستای قبله به دست می‌آید. وی اظهار داشت: در سال ۱۳۸۳ به زمان رسمی تابستانی ایران، این روزها عبارت است از «پنجشنبه» ۲۵ تیر ماه ساعت ۱۳ و ۵۶ دقیقه و ۳۹ ثانیه و «جمعه» ساعت ۱۳ و ۵۶ دقیقه و ۴۵ ثانیه. 
دکتر ملک پور خاطرنشان کرد که اعلام واحد مرکزی خبر مبنی بر اینکه امروز (چهارشنبه) بیست و چهارم تیرماه می‌توان راستای قبله را تعیین کرد اشتباه است. 

شرایط قبولی در امتحانات دوره ابتدایی و راهنمایی اعلام شد

گروه علمی فرهنگی: شورای عالی آموزش و پرورش، جزییات کامل شرایط قبولی دانش آموزان در امتحانات دوره‌های ابتدایی و راهنمایی را اعلام کرد. 
براساس مصوبه شورای عالی آموزش وپرورش، دانش آموزی در خردادماه قبول شناخته می‌شود که معدل کل وی کمتر از ده نباشد و همچنین نمره امتحانی نوبت دوم او در هیچ یک از مواد درسی بدون ضریب کمتر از ده نباشد. 
دانش آموزی که معدل کل وی در خرداد یا شهریورماه حداقل ده باشد، ولی دریک درس نمره کمتر از ده و یا معدل کل وی حداقل ۱۲ باشد و در دو درس نیزنمره کمتر از ده کسب کند، قبول شناخته می‌شود. 
براساس این مصوبه، استفاده دانش آموز از مفاد این ماده در خرداد ماه به شرط این که نمرات سالیانه وی در هیچیک از مواد درسی کمتر از ۳۰ نباشد، بلامانع است. 
دانش آموز می‌تواند در یک دوره تحصیلی از هر درس در دو سال متوالی ازمفاد این ماده استفاده کند. 
مدیران مدارس موظفند بابرنامه ریزیهای لازم زمینه جبران ضعف درسی این قبیل دانش آموزان را فراهم کنند. 
براساس مصوبه شورای عالی آموزش و پرورش، نمره سالیانه هر درس حاصل جمع نمره نوبت اول و دو برابر نمره نوبت دوم خواهد بود. 
معدل کل دانش آموز عبارت از مجموع نمرات سالیانه همه دروس (به جز نمره انضباط) تقسیم برسه برابر تعداد مواد درسی آن پایه است. 
دانش آموزی که نمره امتحان نوبت دوم یا نمره سالیانه وی در درس یا دروسی به حد نصاب قبولی نرسیده باشد، تجدید شناخته می‌شود و باید در شهریورماه درامتحان آن درس یا دروس شرکت کند. 
نمرات امتحانی شهریورماه در ستون تجدیدی با ضریب دو درج می‌شود و به جای نمره خرداد ماه همان درس یا دروس در معدل کل محاسبه و درصورت این که معدل کل وی کمتر از ده نباشد و یا نمره امتحانی نوبت دوم او در هیچ یک از مواددرسی بدون ضریب کمتر از ده نباشد، قبول شناخته می‌شود. 

نشست شورای پژوهشی و اقلیم شناسی ایران در مشهد برگزار شد

گروه علمی فرهنگی: سی و دومین نشست شورای پژوهشی و اقلیم شناسی و دومین نشست دبیرخانه ملی کمیته بین الدول تغییر اقلیم سه شنبه شب در مشهد آغاز کرد. 
طی این نشست دو روزه با حضور معاون وزیر راه و ترابری و رئیس سازمان هواشناسی و مدیران کل سازمانهای هواشناسی کشور در خصوص کنفرانسهای ملی وبین المللی علمی، طرحهای پژوهشی و پیشرفت طرحهای توسعه‌ای و همکاری بامراکز علمی بحث و تبادل نظر می‌شود. رئیس پژوهشکده اقلیم شناسی در این نشست گفت: حضور ایران در کنفرانس کاهش بلایا به منظور بالا بردن سطح آگاهی در مورد ضرورت کاهش خطرپذیری و ارایه راهکارهایی جهت کاهش ریسک بلایای طبیعی الزامی است. 
کنفرانس جهانی کاهش بلایا ابتدای سال آتی میلادی در شهر کوبه ژاپن برگزارمی شود. 
دکتر جواد بداق جمالی افزود: این حضور می‌تواند کمک شایانی به توسعه سازوکارهای ملی برای کاهش ریسک بلایا داشته باشد. 
معاون فنی عملیاتی سازمان هواشناسی نیز در این نشست، جایگاه هواشناسی درطرح جامع امداد و نجات کشور را تشریح کرد. 
غلامعلی کمالی گفت: از آنجا که ۹۵ درصد بلایای طبیعی منشأ آب و هوایی دارد نقش سازمان هواشناسی و وظایف آن در کاهش آثار بلایای طبیعی بسیار پررنگ است. 
وی افزود: طرح جامع امداد و نجات که اواخر پارسال به تصویب هیات وزیران رسید، از شش کارگروه تخصصی درزمینه آفات و امراض نباتی، مبارزه با خشکسالی، سیل، آلودگی هوا، زلزله و بلایای جوی تشکیل شده است. 

آئین نامه اجرایی نظام مهندسی و کنترل ساختمان به تصویب هیأت وزیران رسید
شهرداریها به ساختمانهایی که مقررات ملی ساختمان را رعایت نکنند پایان کار نمی‌دهند

گروه اقتصادی: هیأت وزیران به پیشنهاد وزارتخانه‌های مسکن و شهرسازی، سازمان مدیریت و وزارت کشور آئین نامه اجرایی ماده ۳۳ قانون نظام مهندسی را بعد از ۷ سال تصویب کرد. 
به گزارش خبرنگار اقتصادی همشهری این آئین نامه در یازده فصل و ۴۰ ماده به تصویب رسیده است. 
در ماده ۲۸ آئین نامه مذکور که به مراجع صدور پروانه ساختمان اختصاص دارد آمده است: شهرداریها و سایر مراجع صدور پروانه ساختمان، برای ساختمانهایی که طبق تشخیص ناظران و تأیید سازمان نظام مهندسی ساختمان استان، مقررات ملی ساختمان را رعایت نکرده باشند، تا زمان رفع نقص، پایان کار صادر نخواهند کرد. 
همچنین شهرداریها و سایر مراجع صدور پروانه ساختمان در صورت برخورد با تخلف ناظران باید موارد را جهت بررسی و اقدام به سازمان نظام مهندسی ساختمان استان اعلام نمایند. 
براساس مصوبه هیأت وزیران این مراجع موظفند با اعلام کتبی وزارت مسکن و شهرسازی یا سازمان نظام مهندسی ساختمان استان یا ناظران در خصوص وقوع تخلف ساختمانی در اسرع وقت با اطلاع ناظر، دستور اصلاح را صادر نمایند و تا زمان رفع تخلف از ادامه کار جلوگیری کنند. 
این گزارش حاکی است که فصل دوم این آئین نامه به مقررات ملی ساختمان اختصاص دارد که براساس آن مقررات ملی ساختمان دارای اصول مشترک و یکسان لازم الاجرا در سراسر کشور است و به هرگونه عملیات ساختمانی نظیر تخریب، احداث بنا، تغییر کاربری بنای موجود، توسعه و تعمیر اساسی حاکم است. 
همچنین مقررات ملی ساختمان به عنوان تنها مرجع فنی و اصل حاکم در تشخیص صحت طراحی، محاسبه، اجرا، بهره برداری و نگهداری ساختمان اعم از مسکونی، اداری، تجاری، عمومی، آموزشی، بهداشتی و نظایر آن است. 
در ماده ۵ این آئین نامه درخصوص اشخاص حقوقی و دفاتر مهندسی طراحی ساختمان آمده است: اشخاص حقیقی دارنده پروانه اشتغال به کار مهندسی می‌توانند دفتر مهندسی طراحی تشکیل دهند، مشروط به آن که برای دفتر یاد شده از وزارت مسکن مجوز داشته باشند. 
شهرداریها و سایر مراجع صدور پروانه ساختمان نیز مکلفند تنها نقشه هایی را بپذیرند که توسط اشخاص حقوقی، یا مسئولین دفاتر مهندسی طراحی ساختمان و طراح آن در حدود صلاحیت و ظرفیت مربوط امضاء و مهر شده است. 
بنابر این گزارش، براساس فصل چهارم و ماده نهم آئین نامه اجرایی قانون نظام مهندسی و کنترل ساختمان، کلیه عملیات اجرایی ساختمان باید توسط اشخاص حقوقی و دفاتر مهندسی اجرای ساختمان به عنوان مجری، طبق دستورالعمل ابلاغی از طرف وزارت مسکن و شهرسازی انجام شود و مالکان برای انجام امور ساختمانی خود مکلفند از این گونه مجریان استفاده کنند. 
در این آئین نامه آمده است: شهرداریها و سایر مراجع صدور پروانه ساختمانی موظفند نام و مشخصات مجری واجدشرایط را که توسط مالک معرفی شده و نسخه‌ای از قرارداد منعقدشده با او را که در اختیار شهرداری و سازمان نظام مهندسی ساختمان استان قرار داده است، در پروانه مربوطه قید کنند، مالکانی که دارای پروانه اشتغال به کار در زمینه اجرا می‌باشند نیازی به ارائه قرارداد ندارند. 
در فصل پنجم آئین نامه مذکور که اختصاص به ناظران دارد ذکر شده است: ناظران باید گزارش پایان هر یک از مراحل اصلی کار خود که شامل پی سازی، اجرای اسکلت، سفت کاری، نازک کاری و پایان کار است را به مرجع صدور پروانه ساختمان ارائه دهند. 

بین شرکت ملی اکتشاف نفت ایران و یک شرکت برزیلی
قرارداد اکتشاف بلوک نفتی توسن در خلیج فارس امضا شد

گروه اقتصادی: در قراردادی که دیروز بین شرکت ملی نفت ایران و شرکت پتروبراس برزیل امضا شد اکتشاف بلوک نفتی توسن به این شرکت واگذار شد. 
هدف از اجرای این قرارداد توسعه و گسترش فعالیتهای اکتشافی و نیز شناسایی و ارزیابی سریعتر منابع هیدروکربوری است. 
به گزارش خبرنگار ما براساس این قرارداد همه هزینه‌های عملیات اکتشاف اعم از لرزه نگاری، زمین شناسی، حفاری دو چاه اکتشافی و ریسک اکتشاف بر عهده پیمانکار است. 
حداقل تعهد بودجه این طرح که برعهده پیمانکار است ۳۱ میلیون و ۴۴۰ هزار دلار و مدت آن ۵/۳ سال است. این مدت با توافق طرفین قابل تمدید است و به هزینه آن ۱۰ میلیون دلار افزوده می‌شود. 
بلوک نفتی توسن به وسعت ۶ هزار و ۳۰۰ کیلومتر مربع در آبهای خلیج فارس و در جنوب شرقی جزیره قشم و جنوب بندرلنگه قرار دارد. 
میرمعزی: در پی دست یافتن به ذخایر
بیشتری هستیم
مدیرعامل شرکت ملی نفت ایران، بر تداوم فعالیت‌های اکتشافی برای افزایش ذخایر هیدرو کربوری کشور تاکید کرد. 
به گزارش شانا، مهدی میرمعزی دیروز در مراسم امضای قرارداد اجرای فعالیت‌های اکتشافی در بلوک توسن گفت: به عنوان دومین دارنده ذخایر نفت و گاز دنیا درپی دست یافتن به ذخایر بیشتری هستیم. 
وی امضای این قرار داد را نخستین گام در روابط دوجانبه شرکت برزیلی پتروبراس به عنوان یک شرکت بین المللی و شرکت ملی نفت ایران ارزیابی کرد. 
تعیین موقعیت ۸ بلوک برای عملیات اکتشاف نفت در خلیج فارس
مهندس محمود محدث مدیر اکتشاف شرکت ملی نفت ایران نیز در این مراسم از گفت و گو با شرکت‌های بین المللی برای اجرای عملیات اکتشاف در دو بلوک تعیین شده در خلیج فارس خبر داد و افزود: براساس
لرزه نگاری‌های دو بعدی انجام شده در وسعت ۱۱۰ کیلومتر از خلیج فارس موقعیت ۸ بلوک برای عملیات اکتشاف در این منطقه مشخص شده است. به گفته مهندس محدث، هزینه‌های اکتشاف در بلوک توسن به عهده شرکت پترو براس است که در صورت کشف میدانی تجاری با پاداش و سود به این شرکت برگشت داده می‌شود. 
بلوک توسن به وسعت تقریبی ۶ هزار و ۳۰۰ کیلومترمربع در آب‌های خلیج فارس و در جنوب و جنوب شرقی جزیره قشم و جنوب بندرلنگه قرار گرفته است. 

خرید گندم از مرز ۶ میلیون تن گذشت

وزارت جهاد کشاورزی اعلام کرد: از آغاز برداشت گندم در سال جاری تاکنون ۶ میلیون و ۱۲ هزار و ۳۹۴ تن گندم داخلی مازاد بر نیاز کشاورزان خریداری شده است. 
به گزارش واحد مرکزی خبر، این میزان در مقایسه با خرید مدت مشابه سال گذشته ۲۰ درصد افزایش نشان می‌دهد. بیشترین میزان خرید گندم امسال مربوط به استان‌های فارس با یک میلیون و ۴۷۵ هزار تن، خوزستان با یک میلیون و ۳۰ هزار تن و گلستان با ۹۴۰ هزار تن است. 
بر پایه این گزارش میزان تولید نهایی گندم در سال جاری ۵/۱۳ میلیون تن و خرید گندم نیز حدود ۱۱ میلیون و ۳۸۹ هزار تن پیش بینی شده است. 
میزان خرید در سال گذشته ۱۰ میلیون و ۳۳۳ هزار و ۳۵۲ تن بود. 
به اعتقاد کارشناسان با خرید ۳/۱۱ میلیون تن گندم داخلی، کشور در تولید این محصول خودکفا خواهد شد. 

اظهارات جدید وزیر صنایع در مورد تعرفه واردات خودرو
طی یک برنامه هفت ساله تعرفه واردات به ۲۰درصد می‌رسد
سال آینده تعرفه واردات خودرو به صددرصد کاهش می‌یابد

گروه اقتصادی: اسحاق جهانگیری وزیر صنایع و معادن که اخیرا اعلام کرده بود برنامه ۵ ساله کاهش تعرفه واردات خودرو در دست تهیه است، در تازه‌ترین اظهارات خود و پیش از ارائه این طرح اعلام کرد تعرفه واردات خودرو در یک دوره هفت ساله به ۲۰درصد می‌رسد. 
به گزارش خبرنگار ما، وی در پایان جلسه هیات دولت و در جمع خبرنگاران اعلام کرد، سال آینده تعرفه واردات خودرو به صددرصد کاهش می‌یابد. 
تعرفه واردات خودرو در سال جاری از ۱۷۰ درصد به ۱۳۰ درصد کاهش یافته است. 
علیرغم ضرورت ارائه یک برنامه مشخص برای ساماندهی بازار خودرو در کشور و با وجود تاکید مکرر وزیر صنایع در مورد تعیین تکلیف تعرفه واردات خودرو وزیر صنایع در این زمینه اظهارات دقیق اما متناقضی را بیان می‌کند که پشتوانه اجرایی نیز ندارد. 
در حالی که اظهارات وی در مورد ارائه طرح ۵ ساله به نتیجه نرسیده طرح هفت ساله و کاهش تعرفه به ۲۰درصد ارائه می‌شود و در حالی که وی بارها اعلام کرده است که تعیین تعرفه در اختیار وزارت صنایع نیست ولی وعده می‌دهد که سال آینده تعرفه به صددرصد کاهش می‌یابد. 
شکی نیست که حمایت تعرفه‌ای از صنایع خودروسازی باید معقول و زمان بندی مشخصی داشته باشد و هر سال کاهش یابد اما اینکه در این باره تنها با اعلام اعداد و ارقام مختلف به عنوان مقام رسمی در بازار تاثیر گذاشته و هیچ اقدام عملی صورت نگیرد از نوعی عدم برنامه ریزی حکایت دارد. 
تعرفه واردات خودرو برای سال جاری ابتدا ۱۷۰درصد اعلام شد سپس به ۱۴۷درصد کاهش یافت و اخیرا نیز به ۱۳۰ درصد کاهش یافته است. با وجود اینکه تعیین تعرفه و چگونگی واردات وقت زیادی در سالهای اخیر از مسئولان گرفته ولی تاکنون خودرویی وارد نشده است. 
وزیر صنایع همچنین اعلام کرده است که در صورت درخواست نمایندگان مجلس وزارت صنایع آماده است تا متن قرارداد ال -۹۰ را در اختیار مجلس قرار دهد. 
وی در پاسخ به خبرنگاران همچنین از اصلاح تشکیلات وزارت صنایع و معادن خبر داد و گفت: برای اصلاح تشکیلات وزارت صنایع و معادن پیشنهادهای خود را به سازمان مدیریت و برنامه ریزی ارائه خواهیم کرد و پس از تصویب قابل اجراست. 
جهانگیری در عین حال اشاره کرد که اصلاحات لازم در این وزارتخانه تا پایان کار دولت فعلی انجام نخواهد شد وابراز امیدواری کرد که اصلاحات در دوره بعد انجام شود. 
جهانگیری در مورد صنایعی که خواستار استفاده از تسهیلات حساب ذخیره ارزی هستند گفت: استفاده از تسهیلات ذخیره ارزی به تصویب وزارت صنایع و معادن نیازی ندارد، طرح متقاضیان باید به تصویب بانکهای عامل برسد تا وام حساب ذخیره ارزی به آنان تعلق گیرد. 
وی همچنین از بررسی مشکلات صنایع چرم سازی کشور خبر داد وگفت: در صورت نیاز صنایع پایین دستی صادرات چرم محدود می‌شود. وی بدون توضیح بیشتر در این زمینه اعلام نکرد که چگونه از صادرات چرم جلوگیری خواهد شد. 
ولی بنظر می‌رسد که بهتر است وزارت صنایع برای اصلاح این صنعت با این دیدگاه اقدام نکند چون هم بازارهای صادرات چرم کشور از بین می‌رود و هم تولید محصولات چرم و صنایع پایین دستی از بحران نجات نخواهند یافت. 

رئیس سازمان امور مالیاتی: 
قوانین مالیاتی برای جلوگیری از فرار مالیاتی اصلاح می‌شود

سازمان امور مالیاتی به دنبال به کارگیری راهکاری برای اصلاح قوانین مالیاتی به ویژه ایجاد جرایم قضایی برای جلوگیری از فرار مالیاتی است. 
غلامرضا کرد زنگنه رئیس کل سازمان امور مالیاتی در گفتگو با خبرگزاری موج ضمن بیان این مطلب افزود: برای جلوگیری از فرار مالیاتی جرایم مالی وجود دارد اما در کشور ماجرایم جزایی برای فرار مالیاتی در قانون پیش بینی نشده است. 
وی بااشاره به اینکه افرادی که ازاظهار نامه مالیاتی خود به موقع طفره روندجریمه مالی می‌شوند افزود: جریمه مالیاتی برای افرادحقیقی۱۰ درصد و برای اشخاص حقوقی ۴۰ درصد است. 
رئیس سازمان امورمالیاتی ادامه داد: درصورتی که اظهار نامه‌ای سه سال پیاپی مغایرت داشته باشد مودی حدود ۱۵درصد جریمه می‌شود واز کلیه تسهیلات ومعافیت‌های مالیاتی محروم
می شود. 
وی درخصوص این سؤال که با استمرار سیاست تشویق درآمدمالیاتی محقق نمی‌شود تصریح کرد: باید قوانین فرار مالیاتی اصلاح شود و سازمان نیز به دنبال این است که با به کارگیری راهکارهای مناسب در خصوص فرار مالیاتی به نتیجه برسد. وی در خصوص مزایای به کارگیری مالیات برارزش افزوده ادامه داد: این طرح که در حال حاضر به مجلس رفته است پیش بینی می‌شود که درآمد زایی بالایی برای اقتصاد ملی فراهم کند. 
وی با بیان اینکه مالیات بر درآمد انگیزه کار و تلاش اقتصادی را از مردم می‌گیرد ادامه داد: بر خلاف آن مالیات بر ارزش افزوده مصرف را محدود می‌کند و پس انداز ملی افزایش یافته در نهایت سرمایه گذاری بیشتر می‌شود. 
وی درخصوص اینکه کارشناسان مالیات بر ارزش افزوده را فشار بر طبقه پایین جامعه دانسته‌اند افزود: سازمان امور مالیاتی برای جلوگیری از فشاربرطبقات پایین برای کالاهای اساسی معافیت مالیاتی درنظر گرفته است. 

رئیس اتاق بازرگانی مشترک ایران وچین: 
زمینه سرمایه گذاری چین در ایران را فراهم کنیم

گروه اقتصادی: در حالی که در ماه‌های اخیر بسیاری از مجامع صنفی در تلاش هستند تا شرایطی فراهم کنند تا واردات و یا قاچاق کالاهای چینی به کشور منع و کاهش یابد، دیروز اسدالله عسگراولادی رئیس اتاق بازرگانی مشترک ایران و چین خواستار تشویق و زمینه سازی برای سرمایه گذاری شرکت‌های چینی در ایران شد. 
وی که از باسابقه‌ترین فعالان تجاری و بازرگانی ایران است در یک موضعگیری متفاوت در گفتگو با خبرگزاری فارس تأکید کرد: باید بتوانیم چینی‌ها را قانع کنیم که به جای صادرات کالا به ایران سرمایه گذاری مشترک را تجربه کنند. 
وی افزود: ایران باید بتواند به جای خرید کالاهای ساخته شده چین از فن آوری و سرمایه گذاری آن بهره گیرد. 

وابستگی شرکت ملی نفت ایران به مکانیزم‌های بودجه‌ای مانع توسعه است

یک صاحبنظر مسائل اقتصادی معتقد است: با توجه به حیاتی بودن فعالیت‌های شرکت ملی نفت ایران برای اقتصاد ایران، مشکلات این شرکت را باید با درکی عمیق‌تر بررسی و به حل آنها کمک کرد. 
دکتر محمد طبیبیان در گفت و گو با شانا تصریح کرد: شرکت ملی نفت ایران در سال‌های گذشته، به رشد و توسعه‌ای که باید در طول زمان دست می‌یافت، نرسیده است که یکی از دلایل آن وابسته بودن این شرکت به مکانیزم‌های بودجه‌ای در طول این سال هاست. 
وی یادآور شد: حل این مشکل تنها با تصویب بهره مالکانه امکان پذیر نخواهد بود چرا که علاوه بر عوامل اقتصادی، مسائل سیاسی نیز در این روند تاثیر داشته است. 
این کارشناس مسائل اقتصادی تأکید کرد: شایسته است نمایندگان مجلس شورای اسلامی به مشکلات شرکت ملی نفت ایران و شرکت‌های مشابه آن در بخش توسعه به طور خاص توجه کنند، ضمن آنکه اگر این شرکت، اعمال سیستم بهره مالکانه را بهترین راه حل مشکل خود می‌داند، باید با پشتوانه کاری بیشتر و استدلال و توجیهی با قدرت، مخاطبان خود را قانع کند. 
دکتر طبیبیان شرایط حاکم بر اقتصاد ایران را در مقایسه با دنیا نادر ارزیابی کرد و افزود: اقتصاد برخی کشورها که به صورت کمونیستی اداره می‌شوند، در اختیار دولت است و در کشورهایی که اقتصاد آنها بر مبنای مکانیزم بازار شکل گرفته است، شرکت‌های دولتی در رقابت با
شرکت‌های خصوصی داخلی یا خارجی فعالیت می‌کنند و شرایط حاکم بر بازار بسیاری از مشکلات را حل می‌کند. 
وی تشکیل بانک‌های خصوصی را در کشور از اقدام هایی خواند که باعث شد با رقابت بخش‌های خصوصی و دولتی، بعضی از مشکلات موجود در سیستم بانکی کشور راه حل خود را بیابند. وی گفت: طبق قانون، 
نمی توان شرکت ملی نفت ایران را خصوصی کرد، ولی می‌توان اجازه داد با تشکیل شرکت‌های خصوصی در بخش نفت، فعالیت‌های این بخش از انحصار خارج شود. 

علاقمندی توتال برای سرمایه گذاری بیشتر در طرح‌های نفت و گاز ایران

گروه اقتصادی: شرکت نفتی توتال فرانسه که از نخستین شرکت‌های بزرگ نفتی جهان است در چارچوب قراردادهای بیع متقابل در پارس جنوبی معادل ۲ میلیارد دلار سرمایه گذاری کرد و فازهای ۲ و ۳ را در این منطقه به پایان رساند که درحال بهره برداری است، ابراز علاقه کرده است که سرمایه گذاری بیشتری در طرح‌های گوناگون در ایران به ویژه طرح‌های نفت و گاز پارس جنوبی انجام دهد. 
مدیرعامل این شرکت در ایران در گفت وگو با شانا از فعال بودن این شرکت در طرح‌های نفت و گاز ایران برای اخذ قراردادهایی خبر داد. وی مهم‌ترین طرح در دست مذاکره این شرکت را طرح احداث کارخانه «الانجی» فاز یازده پارس جنوبی اعلام کرد که این شرکت با شرکت ملی نفت ایران و پتروناس مالزی به شکل مشترک اجرای آن را پی خواهند گرفت. وی همچنین از طرح توسعه میدان نفتی یادآوران به عنوان دیگر طرح دردست مذاکره این شرکت نام برد. وی از حضور توتال در طرح‌های پتروشیمی نیز خبر داد و گفت: مذاکراتی با شرکت ملی صنایع پتروشیمی ایران درحال انجام است که هنوز به نتیجه نرسیده است. 

برای انتقال ۴۰۰ هزار بشکه نفت در روز
طراحی ساخت خط لوله نفت «ایران- عراق» آغاز شد

یک مقام دولتی عراق گفت: طراحی ساخت خط لوله نفت بین دو کشور ایران و عراق آغاز شد. 
به گزارش خبرگزاری رویتر این مقام عراقی که نام وی اعلام نشده افزود: پروژه احداث خط لوله برای انتقال روزانه ۴۰۰ هزار بشکه نفت عراق به پالایشگاه آبادان به طراحان و مهندسان نقشه کشی واگذار شد. 
مقامهای دو کشور ایران و عراق چند ماه قبل مذاکراتی را درخصوص احداث یک خط لوله نفت با ظرفیت ۴۰۰ هزار بشکه در روز از جنوب عراق به پالایشگاه آبادان انجام دادند و قرار شد که ایران در عوض، نفت خام جزایر خود را به عراق انتقال دهد. 

در مدت شش ماه صورت گرفت
جذب ۶۳ میلیارد دلار در بورس امارات

بنیاد تضمین سهام امارات اعلام کرد، رشد جذب سرمایه در بورس این کشور در شش ماهه نخست سال جاری میلادی نسبت به مدت مشابه سال قبل ۵۹ درصد رشد داشت و به ۲۳۱ میلیارد درهم (۶۳ میلیارد دلار) رسید که معادل بیش از ۵۰ تریلیون تومان است. به گزارش ایرنا میانگین رشد در بازار سهام این کشور در نیمه سال جاری میلادی به ۲۶ درصد بالغ شد. براساس این گزارش، بازار بورس کشورهای عرب حوزه خلیج فارس بیش ازپیش به یکدیگرمرتبط شده و حرکت انتقال سرمایه‌ها دراین بازارهافعال ترشده است. فعالیت بورس در کشورهای کویت، عربستان، عمان، قطر و بحرین دایراست و سرمایه داران در این کشورها بارونق معاملات در هریک از این کشورهاسرمایه خود را به آن کشور هدایت می‌کنند. ارزش معاملات بازاربورس ابوظبی در شش ماهه اول سال جاری میلادی به ۵/ ۵ میلیارد درهم رسید که این رقم نسبت به مدت مشابه در سال ۲۰۰۳ حدود۳۹۶ درصد افزایش نشان می‌دهد. 

در سال گذشته
یک میلیون و ۲۰۰ هزار هکتار زمین به فارغ التحصیلان و تعاونی‌ها واگذار شد

گروه اقتصادی: رئیس سازمان امور اراضی کشور گفت: در سال ۸۲، حدود یک میلیون و ۲۰۰ هزار هکتار زمین به فارغ التحصیلان کشاورزی و تعاونی‌های مشاع واگذار شد. 
علاءالدین پسیان در گفت وگو با خبرنگار ما، با اشاره به اینکه این واگذاری بر اساس ماده ۱۰۸ قانون برنامه سوم انجام شده، افزود: از این میزان ۱۴۳ هزار و ۷۰۰ هکتار متعلق به طرح‌های اقتصادی است که فارغ التحصیلان کشاورزی در قالب تشکل‌های اقتصادی از آن برخوردار شده‌اند و بقیه نیز به تعاونی‌های مشاع واگذار شده است. 
وی اولویت کشت‌های متراکم و گلخانه‌ای که نیازمند علم کشاورزی و رعایت اصول فنی است را از اولویت‌های واگذاری زمین به دانش آموختگان کشاورزی اعلام کرد و گفت: برای اجرای این طرح‌ها تسهیلات اعتباری به میزان ۲۰۰ میلیون ریال توسط بانک کشاورزی به دانش آموختگان کشاورزی تعلق می‌گیرد. 
همچنین وزارت جهاد کشاورزی در قالب طرح‌های مختلف مانند آبیاری تحت فشار و طرح طوبی تسهیلاتی با کارمزد کم اعطا می‌کند. 
وی شرط واگذاری زمین به این افراد را داشتن تشکل تولیدی (تشکلی که حداقل یک نفر از اعضا، دانش آموخته کشاورزی باشد) و عدم استخدام در دوایر دولتی اعلام کرد و افزود: محدودیتی برای واگذاری زمین به دانش آموختگان کشاورزی وجود ندارد و زمین ابتدا به شکل اجاره وا گذار می‌شود و سپس در صورت بهره برداری از زمین بدون در نظر گرفتن عملکرد تشکل دولتی، قیمت گذاری صورت گرفته و زمین واگذار می‌شود. 

گفت وگوی امروز
مجلس در تدارک ارایه شیوه‌ای کارآمد برای بهره برداری از نفت و گاز است

گروه اقتصادی: با رد بهره مالکانه در کمیسیون تلفیق مجلس شورای اسلامی، دیدگاه‌های مختلفی درخصوص این طرح بیان شد که نکته حائزاهمیت این دیدگاه‌ها میزان توانایی طرح مذکور برای شفاف سازی و قانونمندکردن روابط دولت و شرکت ملی نفت و آثار آن بر توسعه سرمایه گذاری در بخش نفت و گاز کشور است. 
با حسن سبحانی رییس کمیسیون برنامه، بودجه و محاسبات مجلس شورای اسلامی پیرامون اهداف و میزان توانمندی طرح بهره مالکانه گفت وگو کرده‌ایم. 
***
* سرمایه گذاری وسیع در بخش نفت و گاز نیازمند اصلاح مقررات صنعت نفت کشور است مجلس هفتم چه برنامه‌ای را مدنظر دارد؟ 
- با عنایت به وجود منابع عظیم نفت و گاز در کشورمان استفاده بهینه، به موقع و اقتصادی از این سرمایه‌های ملی و تبدیل آن به ثروت‌های دیگری که رافع نیازهای جامعه درحال توسعه می‌باشد، ضروری است و مجلس شورای اسلامی باید نهایت اهتمام و تلاش خود را مبذول رسیدگی به مسایل جاری توسعه بخش نفت و گاز نماید. 
براین اساس آنچه بدیهی است ساماندهی مسایل حقوقی، اقتصادی و فنی نفت و گاز کشور براساس خواسته‌ها و ذهنیت نمایندگان مجلس و مبتنی بر دانش، تجربه و روش‌های کارآمدی است که در دنیای معاصر رایج است و با شرایط کشورمان نیز متناسب می‌باشد. بر آن هستیم تا اساسنامه‌های مترقی و موردنظر قانونگذار در جمهوری اسلامی ایران برای شرکت‌های نفت، گاز، پتروشیمی و …. به تصویب مجلس برسد و همزمان با لحاظ و بررسی روش‌های ممکن مورد وفاق بین مجلس و دولت، شیوه‌ای کارآمد در چارچوب قوانین دائمی برای اداره و بهره برداری از ثروت ملی نفت و گاز تدارک دیده شود. 
* آیا طرح کنونی بهره مالکانه برای توسعه صنعت نفت کشور و جذب سرمایه گذاری مناسب است؟ 
- بدیهی است هر طرحی می‌تواند حاوی نکات مثبتی باشد اما مساله اساسی آن است که منافع ناشی از هر طرح در مقایسه با منافع شقوق دیگری از طرح‌ها و همچنین در مقایسه با هزینه‌های آن طرح مورد بررسی قرار گیرد. بدون شک طرح‌های مهم و کلان باید در بستر زمانی قابل دفاع و مناسبی مطرح و ارایه گردد. طرح‌های بهره برداری و محاسباتی وحی منزل نیستند و می‌توانند زمانی مناسب و زمان دیگری نامناسب باشند. بنابراین نمی‌توان یک عبارت مثبت یا منفی را درخصوص این طرح مطرح کرد. 
* اصلاح روابط مالی دولت و شرکت ملی نفت ازجمله اهداف طرح بهره مالکانه است آیا طرح مذکور این هدف را برآورده می‌سازد؟ 
- طرح بهره مالکانه نوعی روش اتخاذشده برای بیان روابط مالی بین وزارت نفت و شرکت ملی نفت ایران بوده است. اینکه آیا این طرح بهترین شیوه اصلاح امور را دنبال می‌کرده است لزوما موردتایید نیست و چنین نیست که امور مطرح شده قدم‌های مثبتی را در بر نداشته باشد اما این امر بدان معنی نیست که آنچه در قالب این طرح عنوان شده از بهترین شیوه‌های اصلاح امور در روابط بین دولت و شرکت ملی نفت است. 
آنچه قابل توصیه می‌باشد آن است که برای امور مهم و اساسی باید زمان و آگاهی متناسب با آن‌ها را به کار گرفت. 

یادداشت
تعرفه واردات خودرو

دولت مدت دو سال است که به واردات خودرو به عنوان یک منبع درآمد در بودجه سالانه کشور نگاه می‌کند ولی در عین حال تعرفه و مقرراتی اعمال می‌کند که عملا مبلغ درآمد تعیین شده در بودجه امکان تحقق نمی‌یابد. 
سال گذشته یکی از مشکلات دولت تامین کسری بالایی بودکه بخش مهمی از آن به دلیل عدم تحقق درآمد حاصل از واردات خودرو بود. این امر موجب شد تا دولت مجبور به برداشت از حساب ذخیره ارزی شود. این کسری عامل اصلی تورم آغاز سال جاری بود. 
در بودجه سال گذشته درآمد پیش بینی شده در بودجه معادل ۳۰۰ میلیارد تومان بود ولی در سال جاری این مبلغ به بیش از دو برابر و معادل ۶۴۷ میلیارد تومان افزایش یافته است. 
اینکه دولت قصد کسب درآمد از واردات خودرو دارد یک وجه این ماجراست، ولی علیرغم ضرورت آن معلوم نیست به چه دلیل بخشی از دولت مقرراتی اعمال می‌کند که این درآمد تحقق نیابد. 
روی دیگر این اقدام تنظیم بازار خودرو در کشور و حمایت از مصرف کنندگان است که در واقع جایگاهی در رویکرد دولت در بودجه ندارد. 
در حالی که بخشی از دولت برای تحقق درآمد پیش بینی شده مقرراتی وضع می‌کند که این درآمد به طور عملی تحقق نمی‌یابدبه نظر نمی‌رسد که برای مصرف کنندگان نیز جایگاهی قائل باشد. 
در سال جاری و با توجه به کاهش تعرفه واردات به ۱۳۰ درصد انتظار نمی‌رود که تعداد واردات به حدی برسد که کل مبلغ تعیین شده در بودجه سال جاری محقق شود و شاید کمتر از یک سوم این مبلغ تامین شود. 
اینکه مجموعه دولت خواهان حمایت از صنعت خودرو است و در عین حال قصد تامین بودجه را دارد و از مصرف کنندگان نیز می‌خواهد حمایت کند سیاست متناقضی است که تنها یک برنامه ریزی دقیق، مشخص و هدفمند می‌تواند آن را به نتیجه برساند که برآیند همه گرایشات موجود در دولت است. در غیر این صورت اینکه بخشی از دولت در ردیف بودجه درآمد تعیین کند و بخشی در کمیته ماده یک تعرفه بالا برای عدم تحقق درآمد تعیین کند شرایطی است که تنها حاصل آن تنش در بازار و نابسامانی اقتصادی است. 

خبرهایی از فوتبال جهان
یک مربی خارجی سکان فوتبال آلمان را بدست می‌گیرد

گروه ورزشی: فرانتس بکن باوئر نایب رئیس فدراسیون فوتبال آلمان، انتخاب یک مربی خارجی را برای اولین بار برای تصدی پست مربیگری تیم ملی و جانشینی رودی فولر محتمل دانست. 
به گزارش خبرگزاری رویترز از برلین، بکن باوئر در مصاحبه با روزنامه بیلد گفته است: شرایط با گذشته تفاوت کرده و امروز گرایش بیشتری نسبت به استخدام یک مربی خارجی برای تیم ملی وجود دارد. بکن باوئر ریاست کمیسیون چهار نفره‌ای را برعهده دارد که فدراسیون آن را مامور انتخاب مربی برای هدایت تیم ملی آلمان کرده است. بکن باوئر اظهار داشت که نتیجه اولین بررسیها امروز (پنجشنبه) به اطلاع عموم خواهد رسید. 
شخصیت صاحب رای فوتبال آلمان به رد پیشنهاد مربیگری توسط اوتو رهاگل مربی آلمانی تیم ملی یونان اشاره کرد. اوائل ماه جاری میلادی هم یک نظرسنجی عمومی در افکار عمومی آلمان درمورد استخدام مربی خارجی برای اولین بار برای تیم ملی آلمان به عمل آمد. اکثر آراء بدست آمده، موافق این طرح بود. رودی فولر بعد از پایان مسابقات جام ملتهای اروپا که آلمان در آن به نتیجه قابل قبولی دست نیافت، از مربیگری این تیم کناره گیری کرد. 
مارسی قیمت ۲۸ میلیون یورویی
برای دروگبا را رد کرد
باشگاه فوتبال المپیک مارسی رقم پیشنهاد ۲۸ میلیون یورویی باشگاه چلسی انگلیس را برای استخدام «دیدیه دروگبا» بازیکن ساحل عاجی این تیم را ناکافی دانسته و آن را رد کرد. 

به گزارش خبرگزاری فرانسه از مارسی، کریستف بوشه رئیس باشگاه المپیک مارسی این مطلب را به خبرگزاری فرانسه بیان کرده است. 
وی تأکید کرد که نه باشگاه و نه بازیکن هیچیک خواهان جدا شدن از یکدیگر نبوده و هر دو مایل به ادامه همکاری هستند. او از طرفی یادآور شد که بدهی‌های سنگین باشگاه، آن را ناچار به فروش این بازیکن ارزشمند خود می‌کند و باشگاه در صورتی که پیشنهاد قابل توجهی دریافت کند، حاضر به فروش دروگبا خواهد بود. به گفته رئیس باشگاه المپیک مارسی، دیون باشگاه سالانه ۱۵ میلیون یوروست و خطر آن وجود دارد که در صورت مرتفع نشدن آنها، باشگاه در خطر انحلال قرار گیرد. بوشه عارض شدن این بدهیهای کلان را ناشی از عملکرد غلط برنار تاپی رئیس سابق باشگاه می‌داند. تاپی که به علت اتهامهای فساد مالی مدتی از مسند قدرت در المپیک مارسی به زیر آمده بود، مجددا آوریل سال ۲۰۰۱ بر این مسند قرار گرفت. دیدیه دروگبا در فصل گذشته مسابقات باشگاههای فرانسه ۱۹ گل به ثمر رساند. وی تابستان گذشته با ۶ میلیون یورو از تیم گنگان وارد المپیک مارسی شد. 

فرماندار موصل کشته شد

به گزارش خبرگزاری فرانسه از موصل، سخنگوی فرمانداری موصل اعلام کرد فرماندار این شهر و دو تن از همراهان وی دیروز در مسیر بغداد کشته شدند. 
این خبرگزاری به جزئیات این حادثه اشاره‌ای نکرد. 
همچنین دو تن از نیروهای اشغالگر آمریکایی صبح دیروز در حادثه جاده‌ای نزدیک موصل در شمال عراق کشته و دو سرباز دیگر زخمی شدند. 

۱۸ افسر امنیتی در چچن کشته یا اسیر شدند

در جریان درگیری بین نیروهای گارد امنیتی ریاست جمهوری چچن با گروهی از شورشیان در نزدیکی روستای آفتوری ۶ افسر امنیتی کشته و ۱۲ تن دیگر از آنان به اسارت شورشیان درآمدند. به گزارش ایرنا از مسکو ولادیمیر کرافچنکو دادستان چچن دیروز با اعلام این خبر به خبرگزاری اینترفکس افزود: علیه عوامل این حادثه که روز سه شنبه روی دادیک پرونده جنایی به اتهام دست زدن به اقدامات تروریستی و تلاش برای قتل ماموران مجری قانون تشکیل شده است. به گفته وی درجریان این درگیری ۵ نفر از نیروهای شورشی نیز جان خود را
از دست دادند. 

آمریکا در دوره منتهی به انتخابات با بیشترین تهدیدات تروریستی مواجه است

خبرگزاری فارس: جان مک لالین، کفیل سازمان جاسوسی آمریکا (سیا) اعلام کرد: این کشور در دوره منتهی به انتخابات ریاست جمهوری در ماه نوامبر در معرض بیشترین خطرات تروریستی پس از ۱۱ سپتامبر سال ۲۰۰۱ قرار دارد. 
به گزارش خبرگزاری رویتر از واشنگتن، مک لالین گفت: این جدی‌ترین تهدیداتی است که پس از ۱۱ سپتامبر شاهد آن هستم. 
مک لالین از روز یکشنبه و در پی استعفای جرج تنت رئیس سابق سازمان سیا که به دلیل انتقادات شدید از ضعف اطلاعاتی این سازمان از سمت خود کناره گیری کرد، به عنوان کفیل این سازمان منصوب شد. مک لالین در مصاحبه تلفنی با رویتر گفت: کیفیت اطلاعاتی که هم اکنون در دست داریم به گونه‌ای است که قطعا کشور باید در وضعیت تدافعی قرار گیرد. 

باتلر در گزارش خود بلر را تبرئه کرد

در گزارش رسمی که دیروز درباره اطلاعات پیش از جنگ عراق در انگلیس درباره توان تسلیحاتی صدام منتشر شد، به رغم انتقاد از صحت این اطلاعات، تونی بلر نخست وزیر انگلیس از مسئولیت اطلاعات غلط مربوط به عراق تبرئه شد. 
به گزارش خبرگزاری فارس به نقل از خبرگزاری فرانسه از لندن، براساس گزارشی که ریچارد باتلر مسئول کمیته تحقیقات درباره عملکرد دولت انگلیس درخصوص اطلاعات مربوط به عراق منتشر کرد، آمده است: در پرونده دولت انگلیس در سپتامبر ۲۰۰۲ هیچ شواهدی مبنی بر تحریف عامدانه یا غفلت ناشی از قصور مشاهده نمی‌شود. 
باتلر دیروز در یک کنفرانس خبری تصریح کرد: به رغم وجود برخی قصورات در اطلاعات مربوط به عراق، هیچ تلاش عامدانه‌ای از جانب دولت انگلیس برای تحریف واقعیت صورت نگرفته است. 
تونی بلر نخست وزیر انگلیس در اولین واکنش به این گزارش اعلام کرد همه یافته‌های این گزارش را می‌پذیرد. 
این در حالی است که در این گزارش ۱۹۶صفحه‌ای از دولت انگلیس انتقادات جدی به عمل آمده و نتیجه گیری شده است که عراق قبل از حمله نظامی آمریکا و انگلیس، تقریبا هیچ سلاح کشتار جمعی در اختیار نداشته است. 

انفجار در منطقه سبز بغداد؛ ۱۰کشته ۴۰، مجروح

انفجاری قوی صبح دیروز در منطقه حفاظت شده بغداد موسوم به منطقه سبز ۵۰ کشته و مجروح به جا گذاشت. 

ایاد علاوی نخست وزیر عراق جنایتکاران را عامل بمبگذاری در نزدیکی ساختمان‌های دولتی در بغداد دانست. 
به گزارش خبرگزاری فرانسه از بغداد، علاوی پس از این انفجار در بغداد گفت: این انفجار حمله به مردم عراق بود، ما این جنایتکاران را به دادگاه می‌کشانیم. علاوی این انفجار را پاسخی به بازداشت‌های اخیر در دو روز گذشته تلقی کرد. پلیس عراق روز دوشنبه با انجام حملاتی در بغداد، بیش از ۵۲۵ مظنون به یاغی‌گری را دستگیر کرد. 
نخست وزیر عراق همچنین گفت: ما چند جنایتکار مهم را دستگیر کرده‌ایم که تحت بازجویی قرار دارند. آنها همکاری می‌کنند و تاکنون اطلاعات مهمی را فاش کرده‌اند، یکی از آنها نیز عراقی نیست. 
علاوی ادامه داد: دو نفر از کسانی که روز دوشنبه دستگیر شدند، ازتندروهای مذهبی هستند. 
به گفته علاوی در انفجار دیروز که نزدیک یکی از کاخ‌های صدام ومقر سفارتخانه آمریکا در بغداد صورت گرفت، سه نفر از افسران گارد ملی عراق و هفت غیرنظامی نیز کشته شده‌اند. 
در همین حال سی. ان. ان به نقل از یکی از مقامات نظامی آمریکا در محل انفجار گفت: یک سرباز آمریکایی نیز در این انفجار کشته شده است. 
ساعتی پیش از این انفجار ژنرال ارین لاسل معاون جدید فرمانده عملیاتی ارتش آمریکا در عراق اعلام کرده بود، ابومصعب زرقاوی برای جلب توجه جهانیان، به اجرای عملیات گسترده درعراق ادامه می‌دهد. 
این ژنرال آمریکایی بدون اشاره به اینکه چگونه به این نتیجه رسیده است، گفت: زرقاوی درصدد ایجاد رعب و وحشت در بین ملت عراق و مردم جهان است. 
به گزارش شبکه تلویزیونی الجزیره قطر، وی افزود: صدور دستور عفو، عراق را از شر تروریسم رها نمی‌کند. 
لاسل ادامه داد: بخش عمده‌ای از شورشها را در عراق، جنگجویان خارجی انجام می‌دهند. ما معتقدیم که زرقاوی اولویت اول را برای پیگرد توسط نیروهای چند ملیتی و برای دولت عراق تشکیل می‌دهد. اگر ما بتوانیم عراق را از تهدیدهای خارجی رهایی ببخشیم، آن وقت مأموریت ما کمک به دولت عراق برای برخورد با شورشیان داخلی خواهد بود که مأموریتی بسیار آسانتر است. 
آغاز خروج نیروهای فیلیپینی
از عراق

شبکه تلویزیونی سی. ان. ان دیروز اعلام کرد، تاکنون ۸ نفر از ۵۱ نظامی فیلیپینی مستقر در عراق، از این کشور خارج شده‌اند. 
دولت فیلیپین بااین اقدام خروج نیروهایش را از عراق آغاز کرد. 
این اقدام دولت فیلیپین در پی به گروگان گرفتن یک تبعه فیلیپینی به نام آنجلو لاکروز صورت گرفته است. 
گروگانگیران تهدید کرده بودند در صورتی که فیلیپین نظامیان خود را از عراق خارج نسازد، گروگان را به قتل خواهند رساند. 
تصمیم تازه دولت فیلیپین برای خروج نیروهایش از عراق، موجب نارضایتی مقام‌های واشنگتن شده است. زیرا کاخ سفید به مقام‌های فیلیپینی اعلام کرده بود تسلیم خواسته‌های گروگانگیران نشوند. 
قتل گروگان بلغاری و تهدید به مرگ گروگان مصری
شبکه تلویزیون الجزیره قطر اعلام کرد، یکی از گروگانهای بلغاری که توسط مردان مسلح ربوده شده بود، توسط ربایندگان به قتل رسید. 
به گزارش خبرگزاری فرانسه از دوحه، این شبکه تلویزیونی اعلام کرد نوار ویدئویی را دریافت کرده که طی آن اعدام این گروگان توسط گروهی موسوم به گروه توحید و جهاد منتسب به ابومصعب زرقاوی از اعضای شبکه القاعده، نمایش داده شده است. 
به گزارش همین خبرگزاری دولت بلغارستان خبر قتل یکی از دو اتباع به گروگان گرفته شده‌اش را در عراق تایید کرد. 
سخنگوی دولت بلغارستان گفت: ما تایید می‌کنیم که یکی از دو گروگان بلغاری در عراق کشته شده ولی هنوز درباره اینکه کدامیک از دو گروگان کشته شدند، اطلاعاتی نداریم. 
وی افزود: تمام سازمانها و ارگانهای بلغارستان درحد امکان تلاش شان را برای جلوگیری ازاین کار انجام دادند و درحال حاضر برای ۲۴ ساعت آینده فقط می‌توانیم برای حفظ زندگی گروگان دوم دعا کنیم. 
این در حالی است که شبه نظامیان مسلح عراقی با اعلام به گروگان گرفته شدن یک راننده مصری تهدید کرده‌اند اگر شرکت سعودی که این راننده مصری در آن کار می‌کند طی ۷۲ ساعت آینده از بغداد خارج نشود، وی را گردن می‌زنند. 

جان کری درکنار اسرائیل علیه ایران

سناتور جان کری، نامزد شرکت در انتخابات ریاست جمهوری آمریکا از حزب دمکرات، در تلاش برای جلب آرای آمریکاییهای طرفداراسرائیل، موضع خود را در پشتیبانی از رژیم اشغالگر قدس به نسبت چند ماه پیش شدیدتر کرده است. 
به گزارش ایرنا رقیب انتخاباتی جورج بوش، در شرح اصول سیاست خارجی خود که اخیرا آن را برای استفاده درون حزبی به صورت مکتوب درآورده است به وضوح لحن قوی وشدیدتری نسبت به گذشته در قبال چند مسئله مورد توجه رأی دهندگان طرفدار اسرائیل در آمریکا اتخاذ کرده است. او خواهان اتخاذ اقدامات شدید‌تر از سوی آمریکا برای جلوگیری از دستیابی ایران به سلاح هسته‌ای است. 
کری در گفتگویی با نشریه آمریکایی نیوزویک که متن آن در شماره جدیدآن هفته نامه به چاپ رسیده است می‌گوید: در اعلام مواضع خود، اولویت داشتن موضوع ایران و اشاعه سلاح‌های هسته‌ای را خاطر نشان کرده‌ام. 
من به ویژه موضوع گسترش تسلیحات هسته‌ای را در صدر مهمترین مسائل دولت خود قرارخواهم داد. 
سناتور جان ادواردز نامزد معاونت ریاست جمهوری که به همراه کری در مبارزات انتخاباتی شرکت می‌کند نیز در گفتگو با همین نشریه می‌گوید: ایران یک مشکل بزرگ است که همه تلاش دارند به آن بپردازند. 
در شرایطی که کشورها دارای اهداف متفاوتی هستند چگونه می‌شود توافقنامه‌های هسته‌ای رابه اجرا گذاشت؟ و چگونه می‌توان برنامه هسته‌ای ایران را متوقف کرد؟ سناتور کری در شرح اصول سیاست خارجی خود، دولت بوش را به دلیل کوتاهی در اتخاذ اقدامات شدیدتر علیه ایران برای جلوگیری از آن در دستیابی به سلاح‌های هسته‌ای مورد انتقاد قرار داده است. 
او ادعا کرده است ایران حامی اصلی گروه‌های فلسطینی است. 
کری گفته است: کوتاهی دولت بوش در خنثی کردن تلاش‌های ایران برای گردآوری سلاح‌های هسته‌ای، موجب تهدیدی واقعی علیه ایمنی و امنیت اسرائیل، آمریکا و بقیه کشورهای جهان شده است. 
وی پس از سخنرانی تبلیغاتی بوش در دفاع از سیاست‌های خود در قبال ایران و کره شمالی گفت: مسئله گسترش تسلیحات هسته‌ای و امکان قرار داده شدن آنها در دست تروریست‌ها از جمله تهدیدات جدی است که با آنها روبرو هستیم. 
بوش برای کوتاه کردن بلند پروازی‌های هسته‌ای ایران و کره شمالی اقدامات کافی به عمل نیاورده است. جورج بوش روز دوشنبه در یک سخنرانی تبلیغاتی پیرامون فعالیت‌های دولت خود برای مرتفع کردن خطرات بین المللی گفت: با حکومت‌های وظیفه شناس و سازمان‌های بین المللی مشغول مذاکره هستیم تا رهبران ایران و کره شمالی را متقاعد کنیم که جاه طلبی برای تسلیحات هسته‌ای شدیدا بر خلاف منافع آنهاست. 
کری که شهرت دارد برای جلب آرا در انتخابات ریاست جمهوری آماده است مواضع خود را با توجه به شرایط روز تغییر دهد، این بار با چرخش نظرات درباره احداث دیوار حائل توسط رژیم اشغالگر قدس، از آن حمایت کامل به عمل آورده است. 
او تا چند ماه پیش، ساخت دیوار حائل را مانعی برای صلح درخاورمیانه می‌خواند. اما بر اساس قسمت‌های نقل شده از شرح مکتوب سیاست خارجی کری، از ۷۰۰ کیلومتر دیوار حائل ساخته شده در سرزمین‌های اشغالی به عنوان حصار امنیتی نام برده شده است. 
کری همچنین گفته است، موضوع احداث دیوار مسئله‌ای نیست که دادگاه بین المللی لاهه به بررسی آن بپردازد. دادگاه لاهه روز جمعه گذشته با صدورحکمی احداث دیوارهای جداکننده را در کرانه باختری رود اردن غیر قانونی دانست و خواستار تخریب آنها شد. 
کری همچنین قول داده است در صورت پیروزی در انتخابات ریاست جمهوری تلاش خواهد کرد طبقه جدیدی از سیاستمداران فلسطینی را جایگزین یاسر عرفات و دستیاران وی کند. او عرفات را یک رهبر ورشکسته خوانده است. 
جدیدترین نظر سنجی به عمل آمده توسط سه نهاد آمریکایی، نشان می‌دهد کری و ادواردز بر بوش و دیک چنی پیشی گرفته‌اند. 
به گزارش شبکه خبری سی. ان. ان دراین نظر سنجی که توسط موسسه گالوپ، روزنامه یو. اس. ای تودی و شبکه خبری سی. ان. ان به عمل آمده کری و ادواردز، رأی موافق ۵۰ درصد پرسش شوندگان را به خود اختصاص داده در حالی که بوش و چنی، ۴۵ درصد آرا را بدست آوردند. 
این برتری در مقایسه با ماه مه گذشته ۳ درصد افزایش یافته است. به گفته سی ان ان این نظر سنجی نتایج مثبتی نیز برای بوش داشته است و آن اظهار نظر خوش بینانه پرسش شوندگان در مورد وضعیت اقتصادی آمریکاست. 

درگیری شدید بین ارتش ترکیه و چریک‌های پ. ک. ک

مقامات نظامی ترکیه دیروز اعلام کردند در درگیری‌های شدید که از روز سه شنبه بین ارتش این کشور با شبه نظامیان کرد در جنوب شرق ترکیه آغاز شده هفت شبه نظامی کرد کشته شده‌اند. 
به گزارش خبرگزاری رویتر از تونجلی در شرق ترکیه بیش از هزار سرباز ارتش ترکیه روز سه شنبه با حمایت بالگردهای ارتش عملیات گسترده‌ای علیه چریک‌های حزب کارگران کردستان ترکیه (پ. ک. ک) در مناطق کوهستانی دورافتاده استان تونجلی آغاز کردند که سه چریک پ. ک. ک کشته شدند. ارتش ترکیه اعلام کرد، که تعداد زیادی از جنگجویان پ. ک. ک در ماه‌های اخیر از مناطق کوهستانی شمال عراق به ترکیه آمده‌اند. 
از سوی دیگر، درگیری ارتش ترکیه با چریک‌های پ. ک. ک در استان موش نیز از روز سه شنبه ادامه دارد که چهار تن از آنها در این درگیری‌ها کشته شده‌اند. 
همچنین مقامات امنیتی ترکیه روز سه شنبه اعلام کردند که دو سرباز ارتش ترکیه در درگیری با چریک‌های پ. ک. ک در منطقه اروه در شرق شهر دیاربکر کشته شده و ۹ سرباز دیگر نیز زخمی شده‌اند. در این درگیری همچنین یک چریک کرد هم کشته شده است. 
یک گروه بزرگ حقوق بشر ترکیه در گزارشی که این هفته منتشر کرده اعلام نمود که طی دو ماه گذشته ۶۰ نفر در جنوب شرق ترکیه کشته شده‌اند که ۳۸ نفر آنان از اول ژوئن به بعد که پ. ک. ک به آتش بس شش ساله خود با دولت ترکیه به طور یکجانبه پایان داد کشته شده‌اند. 

سناتورهای آمریکایی از بوش در مورد مبادله زندانیان سعودی توضیح خواستند

خبرگزاری فارس: پنج نفر از سناتور‌های آمریکایی از رئیس جمهوری این کشور خواستند تا درباره گزارش‌های مربوط به تبادل پنج زندانی سعودی زندان گوانتانامو با هشت تبعه غربی توضیح دهد. 
به گزارش خبرگزاری فرانسه از واشنگتن، این سناتور‌های برجسته آمریکایی با ارسال نامه‌ای به جرج بوش از وی خواسته‌اند که درباره این اتهام توضیح دهد که برای جلب حمایت عربستان در جنگ عراق پنج نفر از زندانیان سعودی زندان پایگاه دریایی آمریکا در گوانتانامو را آزاد کرده است. 
در بیانیه سناتور‌های آمریکایی با اشاره به گزارش «کندولیزا رایس» مشاور امنیت ملی بوش به سنای آمریکا در مورد آزادی این پنج سعودی، آمده است: «آزادی این زندانیان همزمان با تهاجم به عراق و به عنوان بخشی از تبادل سری سه جانبه زندانیان برای جلب رضایت همپیمانان آمریکا بوده است.» 
در بیانیه این سناتورها به ریاست «تام دشلی»، رئیس اقلیت سنا آمده است: «این تبادل زندانیان برخلاف توصیه‌های وزارت دفاع، دادگستری و سازمان اطلاعات مرکزی (سیا) انجام شده است.» این نامه به امضای سناتور هایی چون «جوزف بایدن»، «جی راکفلر»، «کارل لوین» که در کمیته‌های اطلاعاتی، امور خارجه و نیروهای مسلح سنای آمریکا عضویت دارند و «هری رید» دستیار تام دشلی، رسیده است. 
بیش از ۶۰۰ مظنون تروریستی از ۴۲ کشور جهان در زندان گوانتانامو آمریکا نگهداری می‌شوند. 

افشاگری یک زندانی آزاد شده از گوانتانامو علیه آمریکا

یک سوئدی که هفته گذشته از زندان گوانتانامو آزاد شده گفت که به وسیله قرار گرفتن در معرض هوای سرد، سر و صدا و نورهای شدید، شکنجه شده و طی دو سال و نیم زندانی بودنش، با غل و زنجیر بسته شده بود. به گزارش ایسنا به نقل از خبرگزاری رویتر، مهدی غزالی که اصلیت پدرش الجزایری است، گفت که طی حضورش در زندان گوانتانامو، هر روز بازجویی می‌شده است. 
این سوئدی ۲۵ ساله که برای آموزش هایی به پاکستان رفته بود، در آنجا دستگیر شد و تحت فشارهای شدید دولت سوئد آزاد شد. 
وی افزود که طی شش ماه اول حضورش در زندان گوانتانامو، با بازجویان همکاری می‌کرده است؛ اما به دلیل این که سئوالات آنها تکراری شده بود، سکوت اختیار کرده بود. 
غزالی بیان داشت: پس از آن روش‌های بازجویی تغییر کرد، آنها اتاق بازجویی را مانند یخچال می‌کردند و من را در آنجا قرار می‌دادند. 
آنها درجه دما را به زیر صفر می‌بردند و من به همین دلیل، حس یکی از پاهایم را از دست داده‌ام. وی همچنین گفت که از خواب محروم و به مدت طولانی به صورت دردناکی غل و زنجیر شده است. 

جزئیات تازه‌ای از فعالیت غیرقانونی شهروندان آمریکایی در کابل منتشر شد
هفت نفر در این ارتباط دستگیر شده‌اند که سه نفر آنان آمریکایی و چهار نفر افغانی هستند

سخنگوی نیروهای بین المللی کمک به امنیت افغانستان (ایساف)، دیروز جزئیات تازه‌ای از فعالیت غیرقانونی اتباع آمریکا در این کشور منتشر کرد. 
به گزارش ایرنا، کریسن اندرسن در یک نشست خبری در کابل گفت: ایساف در بازجویی افراد دستگیر شده دخالت ندارد، ولی مراحل تحقیق آنرا به دقت دنبال می‌کند. 
وی با اشاره به این که تا پیش از کشف این زندان نیروهای ایساف از نوع فعالیت شهروندان اطلاع دقیق نداشته، افزود: ادیما که خود را مسئول این گروه معرفی کرده، پیشتر در سه مورد با نیروهای ایساف تماس برقرار کرده بود. 
اندرسن اضافه کرد: در این تماسها ادیما ادعا کرده بود که گروه وی برای وظیفه خاصی به افغانستان اعزام شده است. 
این سخنگو بیان داشت: وقتی ادیما فعالیت غیرقانونی خود را در افغانستان شروع کرد با نیروهای ایساف تماس برقرار کرد. 
آندرسن با اشاره به این که ایساف به عدم وابستگی ادیما به نهادهای امنیتی اطلاع یافته بود، گفت: نیروهای ایساف در ابتدا فکر می‌کردند که ادیما وابسته به یک نهاد مبارزه علیه تروریسم است که عملیات ویژه‌ای را در افغانستان رهبری می‌کند. 
این سخنگو گفت: با توجه به اطلاعات اندک فرماندهی ایساف از این گروه، همکاری محدودی با آنان آغاز شد. 
آندرسن گفت: ده نفر از نیروهای مبارزه با مواد منفجره ایساف وسگهای ویژه برای جستجوی این مواد، سه بار در اختیار گروه ادیما قرارگرفت. 
وی افزود: ایساف بنابر تقاضای آنان محوطه محل اقامت این افراد را به منظور پاکسازی از مواد منفجره بازرسی کرد و آنرا برای فعالیت آنان آماده کرد. 
آندرسن گفت: تیم ادیما لباسهای ارتش آمریکا را به تن داشتند وپرچم‌های آمریکا نیز بر شانه‌های آنان نصب شده بود که نیروهای ایساف متقاعدشدند که آنان نیروهای ویژه امنیتی هستند. 
آندرسن در ادامه گفت که نیروهای ایساف به روند فعالیت گروه ادیما مشکوک شد و از نیروهای آمریکایی در افغانستان خواستار توضیح شد که نیروهای آمریکایی در افغانستان هرگونه ارتباط با گروه ادیما را رد کرد. این سخنگو بیان داشت: فرماندهی ایساف پس از آن که از غیر قانونی بودن فعالیت این گروه اطمینان حاصل کرد، اطلاعات لازم را در اختیار نیروهای امنیتی افغانستان قرار داد. 
یک هفته قبل نیروهای امنیتی افغانستان یک زندان شخصی را در شهر کابل پایتخت این کشور کشف کردند. 
شاهدان عینی به خبرنگار ایرنا گفتند: نیروهای امنیتی منزلی را در منطقه کارته پروان واقع در مرکز کابل محاصره کردند و بعد از ورود به آن با یک زندان شخصی روبرو شدند. 
به گفته این شاهدان، هفت نفر در این ارتباط دستگیر شده‌اند که سه نفر آنان تبعه آمریکا و چهار نفر تبعه افغانستان بودند. 

تحریم شرکت اماراتی به اتهام کمک به برنامه موشکی ایران

پایگاه اینترنتی میدل ایست نیوزلاین گزارش داد که آمریکا یک شرکت اماراتی را به اتهام کمک به برنامه موشکی ایران تحریم کرد. 
به گزارش ایسنا، این پایگاه اینترنتی ادامه داد: این اولین باری است که واشنگتن یک شرکت اماراتی را تحریم کرده است. آمریکا تاکنون شرکت هایی از چین، کره شمالی، روسیه و کشورهای سابق بلوک شرق را به علت کمک به ایران تحریم کرده است. 

تونی بلر: 
کسی درباره عراق دروغ نگفته است

لندن - رویتر: تونی بلر، نخست وزیر انگلیس دیروز در جلسه پرسش و پاسخ پارلمان این کشور درخصوص اطلاعات مخدوش در زمینه تسلیحات کشتار جمعی عراق گفت: کسی دروغ نگفته است. او افزود: هیچکس اطلاعات را دستکاری نکرده، هیچ کس در سال ۲۰۰۲ مطلبی را برخلاف نظر دستگاه‌های اطلاعاتی به پرونده دوسیه صدام اضافه نکرده است. 
گزارش لرد باتلر درخصوص این مسئله که دیروز منتشر شده نتیجه گرفته که براساس اطلاعات دستگاه‌های اطلاعاتی انگلیس درخصوص تسلیحات کشتار جمعی «خدشه‌های جدی» وارداست اما با این وجود سرزنشی در این خصوص متوجه هیچکس از جمله تونی بلر نیست. 

نزدیکان پسر مبارک در کابینه جدید مصر

نخست وزیر جدید مصر با انتخاب چندین تن از یاران نزدیک پسر اصلاح طلب حسنی مبارک، کابینه خود را تشکیل داد. 
به گزارش خبرگزاری دانشجویان ایران (ایسنا) به نقل از آسوشیتدپرس، جمال مبارک، پسر ۴۱ ساله حسنی مبارک، رئیس جمهور مصر که یک بانکدار سرمایه دار است، در سال ۲۰۰۲ به ریاست کمیته قدرتمند سیاسی مصر انتخاب شد. جمال که از او به عنوان رئیس جمهور آینده مصر یاد می‌شود، قول اصلاحات سیاسی و اقتصادی داده است. 
نخست وزیر مصر سه شنبه شب اسامی وزرای کابینه‌اش را اعلام کرد، این افراد در حضور رئیس جمهور سوگند یاد می‌کنند. 
احمد نظیف که در کابینه قبلی وزیر اطلاعات بود، جمعه گذشته از سوی مبارک به عنوان نخست وزیر مصر انتخاب شد. 
نظیف ۵۲ ساله یکی از جوانترین نخست وزیران مصر است و قول داده که مسایل اقتصادی را مورد توجه ویژه خود قرار دهد. وزرای مرتبط با امور اقتصادی از نزدیکان جمال مبارک هستند. 
کابینه مصر ۳۴ وزیر دارد که ۲۰ تن از آنها از دولت قبلی باقی مانده‌اند. 
۱۴ عضو جدید همگی از تکنوکرات‌ها هستند و از مجامع تجاری و دانشگاهی به دولت راه پیدا کرده‌اند. 

کوتاه از سیاست جهان

همکاری آمریکا و فرانسه از نگاه پاول
وزیر امور خارجه آمریکا اعلام کرد، آمریکا و فرانسه با وجود اختلافات، برنامه‌های خود را در جهت منافع مشترک پیش خواهند برد. 
خبرگزاری فرانسه روز چهارشنبه از واشنگتن گزارش داد: کالین پاول وزیر امور خارجه آمریکا در جمع خبرنگاران گفت: ما اخیرا اختلاف عقیده هایی با دوستان فرانسوی خود داشته‌ایم. 
پاول درمراسم افتتاح نمایشگاه فرانسوی طرح مارشال در واشنگتن (برنامه‌ای به ابتکار آمریکا برای بازسازی اروپا پس از جنگ جهانی دوم) تأکید کرد: مشکلات را می‌توان پشت سر گذاشت و آمریکا و فرانسه همچنان به همکاری برای منافع دوجانبه و جهانی ادامه خواهند داد. 
حمایت باروسو از جنگ عراق
خوزه مانوئل دورائو باروسو رئیس منتخب کمیسیون اروپا روز سه شنبه درحضور نمایندگان اروپا بار دیگر از حمایت خود از جنگ در عراق دفاع کردو گفت: این مسئله دشوارترین تصمیم زندگی او بوده است. 
به گزارش خبرگزاری فرانسه از بروکسل دورائو باروسو گفت ما طرفدارجنگ نبودیم اما جنگ بین یک متحد و رژیمی مثل رژیم صدام حسین رئیس جمهور مخلوع عراق بود و من نمی‌توانستم در این باره بی طرف بمانم. نخست وزیر مستعفی پرتغال ماه مارس ۲۰۰۳ میزبان اجلاس ازور بود که باحضور جرج بوش رئیس جمهور آمریکا، تونی بلر نخست وزیر انگلیس و خوزه ماریا ازنار نخست وزیر وقت اسپانیا چند روز پیش از جنگ در عراق برگزار شد. 
جدال در برابر سفارت سودان در آمریکا
یکی از اعضای برجسته کنگره آمریکا دیروز سه شنبه در جریان اعتراض به بحران انسانی در منطقه دارفور، در سفارت سودان در واشنگتن، دستگیر شد. 
به گزارش خبرگزاری فرانسه از واشنگتن تعدادی از نمایندگان کنگره آمریکا از جمله چارلز رانگل نماینده دمکرات کنگره در مقابل سفارت سودان در واشنگتن اجتماع و دولت سودان را به نسل کشی سیاه پوستان مسلمان آفریقایی منطقه دارفور در غرب این کشور متهم کردند. 
شرکت کنندگان در این اجتماع اعتراض آمیز از آمریکا و سازمان ملل متحد خواستند برای جلوگیری از تشدید بحران دارفور و قتل عام مردم این منطقه به دست شبه نظامیان عرب که گفته می‌شود دولت سودان ازآنان حمایت می‌کند به طور مستقیم وارد عمل شوند. این گزارش حاکیست نیروهای پلیس واشنگتن رانگل را که قصد داشت در ادامه اعتراض وارد سفارت سودان شود دستگیر کردند. 
خبر ایجاد پایگاه نظامی مشترک روسیه و آمریکا
در قرقیزستان تکذیب شد
مقامات رسمی بیشکک، اخبار منتشر شده در مطبوعات مبنی بر این که، عسگرآقایف رئیس جمهور قرقیزستان طی اجلاس اخیر سران ناتو در استانبول، نظریه مربوط به ایجاد پایگاه نظامی مشترک روسیه وآمریکا درخاک این جمهوری آسیای مرکزی را مطرح کرده است، تکذیب کردند. 
به گزارش ایرنا پایگاه اینترنتی اخبار روسیه با بیان این مطلب افزود: درگزارش رسمی وزارت امور خارجه قرقیزستان آمده است که رئیس جمهورقرقیزستان چنین پیشنهادی رانه در اجلاس ناتو در استانبول و نه در هیچ جای دیگری مطرح نکرده است. 
حمایت شواردنادزه از سیاست ساکاشویلی
در مناقشه اوستیای جنوبی
رئیس جمهور پیشین گرجستان از سیاست‌های میخائیل ساکاشویلی درمناقشه اوستیای جنوبی حمایت کرد. 
به گزارش واحد مرکزی خبراز باکو، ادوارد شواردنادزه با استقبال از راه و روشی که میخائیل ساکاشویلی برای برخورد با وضع بحرانی حاکم برجمهوری خودخوانده اوستیای جنوبی درپیش گرفته افزود: این وظیفه ساکاشویلی است که عدالت را احیاء کند، زیرا که گرجیها و اوستیائیها نیازمند عدالت هستند. وی با ابراز امیدواری از این که سرانجام، اندیشه درست برخیره سری مقامات اوستیای جنوبی چیره شود گفت: به عقیده من نیروهای پاسدار صلح روسیه دراین مقطع می‌توانند نقش موثری درایجاد وفاق و آشتی میان گرجیهاو اوستیائیها ایفا کنند. 

اردوغان با مقام اسرائیلی دیدار نمی‌کند

اهود اولمرت معاون نخست وزیر و وزیر صنایع و بازرگانی اسرائیل دیروز وارد آنکارا شد. 
به گزارش شبکه تلویزیونی سی. ان. ان. ترک، اولمرت که در راس یک هیأت تجاری، اقتصادی وارد آنکارا شده است، طی سه روز اقامت خود در ترکیه ضمن دیدار با احمد نجدت سزر رئیس جمهوری و عبدالله گل وزیر امور خارجه، در نشست کمیسیون مشترک همکاریهای تجاری، اقتصادی ترکیه و اسراییل شرکت خواهدکرد. 
رجب طیب اردوغان نخست وزیر ترکیه، با عنوان اینکه در جریان سفر اولمرت به ترکیه، تعطیلات تابستانی خود را خواهد گذراند به تقاضای دیدار اولمرت با وی پاسخ رد داد. 
سفر معاون نخست وزیر رژیم صهیونیستی به ترکیه قرار بود اوایل سال جاری میلادی صورت بگیرد که در پی بروز سردی در مناسبات آنکارا با تل آویو دوبار به تعویق افتاد. در پی اقدامات تروریستی رژیم صهیونیستی در سرزمینهای اشغالی و تروررهبران حماس از سوی این رژیم مقامهای عالی دولت ترکیه با محکوم کردن این اقدامات از آن با عنوان ترور دولتی یاد کردند. 
در همین حال بر اثر درگیری شدید صبح دیروز بین نیروهای نظامی ترکیه و مخالفین کرد در حومه شهر موش در شرق این کشور ۴ تن از مخالفان کشته شدند. هنوز از تلفات نیروهای دولتی خبری نرسیده است. 
همچنین در درگیری چریکهای کرد با نیروهای دولتی در شرق ترکیه در روز سه شنبه ۲نظامی ارتش ترکیه و ۴ جنگجوی کرد کشته و دستکم ۹ نیروی دولتی زخمی شدند. 
به گزارش خبرگزاری فرانسه از استانبول، خبرگزاری آناتولی ترکیه دیروز در گزارشی با اعلام این خبر افزود: جنگجویان عضو حزب کارگران کردستان ترکیه، پ. ک. ک، روز سه شنبه در استان سیرت ترکیه در جنوب شرقی این کشور یک خودروی حامل نظامیان ارتش را هدف گلوله قراردادند که موجب آغاز درگیری نظامیان با جنگجویان کرد شد که این درگیری تا دیروز ادامه یافت. در پی لغو آتش بس یک طرفه جنگجویان کرد ترکیه در ماه گذشته درگیری در مناطق شرقی و جنوب شرقی این کشور افزایش یافته است. 

پاول، کم سفرترین وزیر خارجه آمریکا

کالین پاول کم سفرترین وزیر خارجه آمریکا در سه دهه گذشته لقب گرفته است. 
روزنامه واشنگتن پست دیروز با اعلام این خبر به نقل از آمار و سوابق موجود در وزارت خارجه آمریکا نوشت، سه وزیر خارجه پیش از پاول یعنی مادلین آلبرایت، وارن کریستفر و جیمز بکر، در دوران مسئولیت شان ۴۵درصد بیشتر از او سفر کرده‌اند. به نظر خود پاول، او در دوران مسئولیتش هدف اصلی شغل وزارت خارجه را که همان مدیریت سیاست خارجی از واشنگتن است، برای این سمت احیا کرده است. 
او تنها وقتی لازم است و آن هم بسیار کوتاه سفر می‌کند و در مواقع دیگر از طریق تلفن با رهبران خارجی تماس برقرار می‌کند. با مخاطبان خارجی هم از طریق مصاحبه‌های مکرر تلویزیونی ارتباط برقرار می‌کند. 
ریچارد بوچر سخنگوی وزارت خارجه آمریکا در این باره می‌گوید: وظیفه اصلی او (پاول) مشورت دادن به رئیس جمهوری در زمینه سیاست خارجی و مدیریت وزارتخانه در اجرای سیاست خارجی است. این کار را می‌توان از واشنگتن انجام داد. 
پاول در مسافرت‌های خارجی رکورد کمترین سفرها را برای خود به جا گذاشته اما در تماس‌های تلفنی رکورد بیشترین‌ها را دارد. طبق آمار موجود، او طی سال بعد از حادثه ۱۱ سپتامبر ۲۰۰۱، بیش از ۱۵۰۰ تماس تلفنی با مسئولان و مقامات خارجی داشته است. 
بعضی کارشناسان برجسته سیاست خارجی و حتی بعضی مقامات وزارت خارجه آمریکا می‌گویند این موضوع موجب افول وجهه آمریکا در خارج شده است. آنها می‌گویند اقدامات پشت صحنه همچون تماس‌های تلفنی در دنیایی که دیپلماسی و روابط عمومی در پیشبرد اهداف سیاست خارجی نقش مهمی دارد، تاثیر چندانی نخواهد داشت. 
پاول که در دوران طولانی مسئولیت نظامی اش سفرهای زیادی کرده و مدت‌ها در خارج از آمریکا به سر برده است در زندگی نامه شخصی اش در سال ۱۹۹۵ می‌نویسد: سالها مسافرت و زندگی در هواپیما دیگر علاقه‌ای به مسافرت در من باقی نگذاشته است. این در حالیست که جورج بوش بیش از هر رئیس جمهور دیگری در آمریکا، به غیر از پدرش مسافرت خارجی انجام داده است. 

توجیه بلر درباره مذاکره با ایران

تونی بلر در کنفرانس خبری مشترک با سیلویو برلوسکونی با اشاره به برنامه هسته‌ای ایران گفت: ما ایران را به میز مذاکرات باز گرداندیم. 
به گزارش ایسنا پایگاه اینترنتی دفتر تونی بلر، نخست وزیر انگلیس به نقل از بلر گزارش داد: واقعیت این است که لندن معتقد است تهدید امنیتی که جهان امروز با آن مواجه است ترکیبی از مشکل جدید و وحشتناک تروریسم و نیز تولیدات سلاح‌های شیمیایی، بیولوژیکی و هسته‌ای است. انگلیس معتقد است امکان کنار هم قرار گرفتن این دو، تهدیدی امنیتی است که قرن بیست و یکم با آن روبرو است. بلر همچنین با در کنار قرار دادن ایران با افغانستان، عراق، لیبی و کره شمالی افزود: لندن ایران را به مذاکراتی هر چند ناتمام با مقامات آژانس بین المللی انرژی اتمی باز گرداند. 

آلمان: 
اروپا مانند گذشته با ایران مذاکره می‌کند

یک سخنگوی وزارت خارجه آلمان با اشاره به خبر مربوط به از سرگیری مذاکرات میان ایران و سه کشور اروپایی در نیمه اول مرداد ماه گفت که این مذاکرات برپایه مواضع مشخص پیشین ادامه می‌یابد. 
به گزارش ایسنا به نقل از شبکه خبری دویچه وله آلمان، یک سخنگوی وزارت خارجه آلمان، بی آنکه مکان و زمان دقیق انجام این گفت وگوهای چهارجانبه را مشخص کند، خاطرنشان کرد که مذاکرات سه کشور اروپایی با ایران بر اساس مواضع مشخص گذشته دنبال می‌شود. 

جرایم سنگین برای خودرو‌های فرسوده
تردد خودروهای فرسوده در هفت شهر آلوده ممنوع شد

به گزارش قلم سبز ایران، به موجب تصمیم اتخاذشده توسط راهنمایی و رانندگی نیروی انتظامی تردد خودروهایی که از سوی سازمان حفاظت محیط زیست فرسوده تلقی می‌شوند در شهرهای تهران، اصفهان، مشهد، تبریز، اهواز، اراک و شیراز ممنوع شد. 
براساس این گزارش سازمان حفاظت محیط زیست خودروهای سواری، سواری کار و وانت با پلاک شخصی وارداتی ۴ سیلندر مدل ۱۹۷۳ و قبل از آن، ۶ سیلندر مدل ۱۹۷۶ و قبل از آن و ۸ سیلندر مدل ۱۹۷۸ و قبل از آن را فرسوده اعلام کرده است. 
همچنین خودروهای سواری، سواری کار و وانت با پلاک غیرشخصی تولید داخل مدل ۱۳۶۶ و قبل از آن، وارداتی مدل ۱۹۸۶ و قبل از آن نیز ممنوع است. 
این گزارش حاکی است، خودروهای سواری، سواری کار و وانت پلاک شخصی تولید داخل ۴ سیلندر و کمتر مدل ۱۳۵۳ و قبل از آن، ۶ سیلندر مدل ۱۳۵۶ و قبل از آن و ۸ سیلندر مدل ۱۳۵۸ و قبل از آن نیز فرسوده محسوب می‌شوند. 
خودروهای سواری، سواری کار و وانت که توانایی دریافت برچسب معاینه فنی را از مرکز مکانیزه تهران بزرگ نداشته باشد نیز فرسوده هستند. 
از این پس پلاک این خودروها در ردیف پلاک‌های غیرمجاز است و تردد آن در هفت شهر آلوده ممنوع خواهد بود و مالکین خودروهای فرسوده که در این شهرها تردد کنند جریمه خواهند شد. 

احمدی نژاد: تمام ظرفیت‌های عمران تهران را فعال می‌کنیم
فعالیت پیمانکاران در پنج جبهه بزرگراه شهید صیاد شیرازی

گروه شهری: دکتر محمد احمدی نژاد شهردار تهران دیروز تعدادی از طرح‌های بزرگ حوزه فنی عمرانی شهر تهران را مورد بازدید قرارداد و از نزدیک در جریان نحوه پیشرفت این طرح‌ها قرار گرفت. 
به گزارش خبرنگار ما از میان ۲۱ پل غیرهم سطح درحال احداث دیروز پل گلستان پنجم تقاطع شهید صیاد شیرازی، مغان، کردستان، ملاصدرا، میدان نور، تونل رسالت و …. مورد بازدید شهردار تهران و همراهان ازجمله مهندس مسعود زریبافان رییس کمیته معماری و شهرسازی شورای اسلامی شهر تهران قرار گرفت. 
احمدی نژاد از پروژه تونل رسالت به عنوان یکی از بزرگترین پروژه‌های سطح کشور نام برد و گفت: این پروژه علاوه بر تأثیر ترافیکی از لحاظ ویژگی‌های زمین و شرایط فنی عملیات احداث تونل، شکل ظاهری و زیبایی در سطح منطقه خاورمیانه نیز بی نظیر است. 
سه خط رفت، سه خط برگشت، همراه با شانه و محل عابر پیاده در یک زمین کاملا خیس نامتعادل و نامتجانس درحالی که عبور و مرور در روی آن جریان دارد ازجمله ویژگی‌های این تونل است که به اعتقاد شهردار تهران عملیات اجرایی این طرح را با دشواری فراوان مواجه کرده است. وی اظهار امیدواری کرد که ظرف یکی دو سال آینده، شاهد تحولی قابل قبول در شبکه حمل و نقل شهر تهران باشیم. 
احمدی نژاد گفت: تلاش ما این است که تمام ظرفیت‌های عمران شهر را فعال کنیم چرا که معتقدیم علی رغم کارهای انجام شده همچنان از روند تحولات جمعیتی و سطح رفاه و توقعات مردم عقب هستیم. وی اولویت نخست شهرداری تهران را مرتبط کردن تقاطعات و پلها به منظور رفع گره‌های ترافیکی و توزیع با رفت و آمد در برخی تقاطعات برخوردار از گره‌های سنگین ازجمله بزرگراه رسالت، شهیدهمت شرق و غرب تهران، ادامه شهید همت، میدان نور و فلکه صادقیه اعلام کرد و گفت: همه تلاش ما این است که با احداث تقاطع‌های غیرهم سطح این گره‌ها را برطرف کرده و از حداکثر ظرفیت معابر استفاده کنیم. 
شهردار تهران توضیح داد: هم اکنون پیمانکاران در شمال و جنوب بزرگراه شهید صیاد شیرازی در ۵ جبهه فعال هستند و پلهای گلستان پنجم و مغان نیز مراحل پایانی احداث خود را می‌گذرانند. وی ادامه داد: بزرگراه صیاد شیرازی از شمال به بزرگراه شهید بابایی می‌رسد و از جنوب به پل تقاطع جانبازان که به زودی به بهره برداری می‌رسد و در ادامه تا سال آینده به خیابان مطهری، پلیس و میدان سرباز متصل خواهد شد که در این صورت بار سنگین ترافیک شمال به جنوب و شرق به غرب را می‌توان به سمت دو بزرگراه شهید صیاد شیرازی و امام علی (ع) هدایت کرد. احمدی نژاد هماهنگی بین شهردار تهران با ارتش، سپاه و شرکت‌های تاسیساتی آب، برق، گاز، تلفن و نفت را که بعضا به عنوان معارض برسر راه پروژه‌های عمرانی قرار دارند بسیار خوب ارزیابی کرد و افزود: به همین دلیل امسال اقدامات عمران شهری نسبت به سال گذشته از سرعت بیشتری برخوردار بوده است، اما بازهم باید هماهنگی بیشتر با یکدیگر را ادامه دهیم. 
شهردار تهران بیشترین بار مالی پروژه‌های عمرانی را مربوط به تملک معارضات ملکی دانست و گفت: علی رغم اینکه اینگونه املاک به قیمت روز خریداری می‌شود اما بازهم با مقاومت از طرف شهروندان مواجه هستیم. 

۵۰ میدان و بازار سیار میوه

قائم مقام سازمان میوه و تره بار گفت: عرضه میوه در میادین ۲۰ تا ۲۵ درصد به منظور کاهش قیمت افزایش یافت. وی افزود: عرضه میوه روزانه از ۹۰۰ تن به یکهزار و صد تن رسیده و علاوه بر آن نظارت بر ثبات قیمتها در میادین تشدید یافته است. وی با اشاره به اینکه قیمت میوه در میادین ۵۰ درصد ارزانتر از سطح شهر است، افزود: فروش میوه با قیمت بالا تخلف است و دستگاه‌های متولی، وزارت بازرگانی و سازمان بازرسی باید متخلفان را شناسایی و توبیخ کنند. وی از راه اندازی ۲۰ میدان و ۳۰ بازار سیار میوه به منظور عرضه مناسب در سطح شهر تهران خبر داد و به ایسنا گفت: ۵ بازار ثابت هفته آینده و ۳۰ بازار سیار در مناطق مختلف شهر تهران بویژه در مناطق ۵ و ۲۰ راه اندازی می‌شود. 

فراخوان نقاشی‌های دیواری

فرهنگسرای طبیعت با همکاری معاونت اجتماعی شهرداری منطقه ۴نخستین جشنواره فرهنگی هنری نقاشیهای ماندگار را با هدف ترویج فرهنگ زیبا اندیشی و زیبادوستی در محلات منطقه ۴ برگزار می‌کند. در این جشنواره هنرمندان بومی منطقه نقاشی‌های خود را که حاوی پیام‌های اجتماعی، فرهنگی، مذهبی و کرامت شهر است بر روی دیوارها و مکانهایی که دارای قابلیت اجرا هستند به تصویر می‌کشند. علاقه مندان به شرکت در این جشنواره می‌توانند طرحهای نقاشی خود را پیرامون موضوع‌های ذکر شده حداکثر تا اول مرداد به دبیرخانه جشنواره به نشانی فلکه دوم تهرانپارس، انتهای خیابان جشنواره، فرهنگسرای اشراق ارسال کنند. 

فروش کارت پارک در ۱۸ منطقه تهران

مدیر واحد پارکینگ و پارکومتر سازمان حمل و نقل و ترافیک تهران اظهار داشت: این واحد ۲ هزار و ششصد و نود وسه هزار جایگاه پارک در ۱۸منطقه شهرداری تهران برای پارک وسایل نقلیه شخصی در نظر گرفته است. مطلوبی گفت: برای خدمات دهی به صاحبان وسایل نقلیه متقاضی پارک کردن در محدوده زیرنظر این واحد ۷۱ کیوسک درنظر گرفته شده و تا۲۰ روز آینده عملیات نصب این کیوسکها در مناطق درنظر گرفته شده آغاز می‌شود. 
ساعت توقف در محل طرح فروش کارت پارک از ۸ صبح تا۲۲ شب تعیین شده است. 

آب شرب بوستان‌ها بهداشتی است

مدیر عامل سازمان پارک‌ها و فضای سبز شهر تهران گفت: آب آشامیدنی موجوددر بوستان‌های شهر کاملا بهداشتی و قابل شرب است. هفته جاری برخی جراید، گزارش هایی درخصوص غیربهداشتی بودن آب شرب موجوددر بوستان‌های تهران منتشر کردند. 
علی محمد مختاری در
گفت وگو با ایرنا افزود: آب شرب بوستان‌های تهران از شبکه مجزای آب شرب شهری تأمین شده و حتی اندک املاح موجود در آب‌های لوله کشی را ندارد. 
وی اظهار داشت: هم اکنون در بوستان‌های پایتخت از دو نوع آب شهری و خام استفاده می‌شود که با علائم و تابلوهای خاص مشخص شده است. 
مختاری، درمورد آب سرویس‌های بهداشتی بوستان‌ها گفت: از آنجا که شهروندان برای
 شست وشوی دست و صورت از سرویس‌های بهداشتی استفاده می‌کنند، لذاشهرداری از مجرای آب شرب شهری، آب سرویس‌های بهداشتی را تأمین کرده است. مدیر عامل سازمان پارک‌ها و فضای سبز شهر تهران با بیان این که شهرداری مسئولیتی درقبال بهداشت آب شرب بوستان‌های حاشیه تهران ندارد، خاطرنشان کرد: شبکه آبرسانی بوستان‌های تهران بگونه‌ای است که حتی برای آبیاری فضای سبز، موارد بهداشتی نیز رعایت شده است. 

بخش خصوصی بخشی از اتوبوس رانی تهران را برعهده می‌گیرد

معاون حمل و نقل و ترافیک شهرداری تهران گفت: واگذاری بخش هایی از شرکت واحد اتوبوس رانی تهران به بخش خصوصی مراحل نهایی را می‌گذراند. 
حمید بهبهانی روز چهارشنبه در گفت وگو با خبرنگار ایرنا مرکز استان تهران افزود: مطالعات اجرای این طرح از سال گذشته آغاز شده و در ماه‌های آینده و پس از جمع بندی نهایی، اجرایی خواهد شد. 
تیر ماه سال ۸۲ هیات وزیران، وزارتخانه‌های کشور و تعاون را موظف کردبا مشارکت شهرداری‌ها و به منظور بهبود شرایط حمل ونقل شهری و کاهش آلودگی هوا، زمینه‌های لازم را برای تاسیس شرکت‌های تعاونی و خصوصی فراهم کنند. 
هیات وزیران با اتخاذ این تصمیم درقالب آیین نامه اجرایی ماده ۱۰۱قانون، تنظیم بخشی از مقررات مالی دولت و بخشی از اعتباراتی را که برای خرید و گازسوز کردن اتوبوس‌ها در قوانین بودجه منظور می‌گردد به خرید و واگذاری وسایل حمل و نقل عمومی به بخش‌های خصوصی و تعاونی اختصاص داد. 
معاون شهردار تهران افزود: سال گذشته اغلب بخش‌های مینی بوس رانی تهران به بخش خصوصی واگذار شد که در بهبود وضعیت خدمات دهی این ناوگان موثر بود. 
به گفته وی، تنها مشکل خدمات دهی ناوگان مینی بوس رانی تهران در بخش خصوصی، وجود مینی بوس‌های فرسوده است که به مرور زمان نوسازی خواهند شد. 
بهبهانی افزود: فعالیت‌های حساب شده بخش خصوصی در شرکت واحد تهران، می‌تواند محرک خوبی برای ارایه خدمات مطلوب از سوی این نهاد دولتی به شهروندان تهرانی باشد. 
وی با اشاره به حساسیت واگذاری اتوبوس رانی تهران به بخش خصوصی یادآورشد: مطالعات بسیار دقیق و کارشناسی شده پیش از آغاز فعالیت بخش خصوصی در حمل و نقل عمومی و شرکت واحد اتوبوس رانی تهران در حال انجام است که عدم اجرای آن، مشکلات را بیشتر خواهد کرد. 
معاون شهردار تهران با بیان این که فعالیت بخش خصوصی در شبکه حمل و نقل عمومی در دیگر شهرهای کشور همچون اصفهان، شیراز و اردبیل موفقیت آمیز بوده است، خاطرنشان کرد: مدیریت شهری تهران درحال قیاس نتایج این طرح در دیگر شهرهای کشور با تهران است که بطور آزمایشی در دو یا سه خط از اتوبوس رانی تهران اجرا شود. 
همچنین، هیات وزیران تصویب کرد ۱۵ درصد از اعتبارات منظور شده برای خرید و گازسوزکردن اتوبوس در قوانین بودجه سنواتی به عنوان وجوه اداره شده برای اعطای تسهیلات به متقاضیان دراختیار بانک‌های عامل یا صندوق تعاون قرار گیرد. طبق این مصوبه، ۶۵ درصد قیمت خرید هر دستگاه خودروی جمعی توسط وزارت کشور از اعتبارات منظور شده برای خرید و گازسوزکردن اتوبوس در قوانین بودجه سنواتی به عنوان کمک تأمین و به هزینه‌های قطعی منظور می‌شود. 
علاوه بر آن، هیات وزیران ۳۰ درصد از اتوبوس‌ها و ۱۰۰ درصد از مینی بوس‌های خریداری شده را به بخش خصوصی یا تعاونی اختصاص داده است. 

شهردار منطقه دو: اداره دارایی غرب تهران تخلف کرده است

شهردار منطقه ۲ تخلفات ساختمانی را مهمترین علت پلمب اداره امور اقتصادی و دارایی غرب تهران عنوان کرد: به گزارش روابط عمومی شهرداری منطقه ۲ طاهایی افزود: پس از گذشت یک سال مهلت به اداره فوق هیچگونه اقدام مثبت جهت همکاری و حل مشکل صورت نگرفته است. 
وی ادامه داد: عوامل شهرداری منطقه با توجه به رای قطعی کمیسیون ماده صد در تاریخ یکشنبه ۲۱/۴/۸۳ اقدام به پلمب این واحد متخلف کرده‌اند. 
وی با اشاره به عدم همکاری اداره فوق خاطرنشان کرد: حتی بعد از تعطیلی واحد مذکور مسئولین واحد بدون هیچ مجوزی فک پلمب نمودند که با پیگیری‌های به عمل آمده توسط عوامل شهرداری منطقه ۲ این واحد مجددا پلمب گردید. 
شهردار منطقه ۲ ادامه داد: این در حالی است که وزارت دارایی کاملا با این قوانین آشنایی داشته و خود در قبال عدم پرداخت حقوق مردمی و دولتی اقدام به پلمب واحدهای متخلف می‌کند. 
طاهایی در پایان گفت: مسئولان وزارت دارایی باید به رای کمیسیون ماده صد تمکین کنند و حقوق قانونی مردم و شهرداری را پرداخت نمایند. 

۳ شهردار نواحی منطقه یک تهران برکنار شدند

شهردار منطقه یک تهران گفت: همکاری با سازندگان ساخت وسازهای غیر مجازعلت عزل شهرداران سه ناحیه و معاونانشان در شهرداری منطقه یک تهران است. «محمدرضا بمانیان» دیروز در گفتگو با ایرنا، افزود: شهردار ناحیه سه با ساخت و سازهای غیرمجاز در تپه آبک در محدوده گلاب دره در شرق دربند و امامزاده قاسم در محدوده تپه آبک برخورد نکرده و با دست اندرکاران همکاری می‌کرد. وی اظهار داشت: شهرداران ناحیه یک و دو نیز به دلیل انجام تخلفات بسیار سبب بروز مشکلات متعدد همچون تعرض به حقوق همسایه‌ها و مشکلات بسیاربرای مردم این منطقه شدند. وی ادامه داد: در حال حاضر تا حدودی ساخت و سازهای غیر مجاز در این منطقه کنترل شده است اما برای کنترل نهایی نیاز به همکاری و هماهنگی ارگان‌های مختلف و مردم است. 

رئیس کمیسیون فرهنگی- اجتماعی شورای شهر: 
شرایط ورود کودکان خیابانی به تهران محدودتر می‌شود

کمیسیون فرهنگی- اجتماعی شورای شهر تهران موضوع بازنگری در نحوه اختصاص بودجه برای کمک به خانواده‌های کودکان خیابانی تحت پوشش بهزیستی و کمیته امداد امام خمینی را به سازمان مدیریت و برنامه ریزی پیشنهاد داده است. 
رسول خادم رئیس کمیسیون فرهنگی- اجتماعی شورای شهر تهران در گفتگو با خبرنگار باشگاه خبرنگاران جوان با اعلام این مطلب افزود: با توجه به آمار بالای خانواده‌های کودکان خیابانی تحت پوشش بهزیستی و کمیته امداد هرگونه ارتقا در حمایت‌های مالی فعلی به سهم قابل توجهی از اعتبارات نیاز دارد. 
وی با اشاره به شهرستانی بودن بیشتر کودکان خیابانی افزود: با ساماندهی وضع کودکان خیابانی در پایانه‌ها شرایط ورود آنها به تهران محدودتر
می شود. خادم گفت: به این منظور شهرداری تهران با کمک مددکاران اجتماعی وهمکاری نیروی انتظامی وسازمان بهزیستی از طریق پاسگاه‌های مستقر در پایانه‌ها شرایط ورود کودکان شهرستانی به تهران را محدودتر می‌کند و آنها را به شهرهای خود باز می‌گرداند. 
وی با اشاره به استقرار نماینده دادستانی در مرکز یاسر که محل نگهداری کودکان خیابانی است تصریح کرد: این اقدام باعث می‌شود تا خانواده‌های کودکان خیابانی با قوه قضائیه به عنوان دستگاه اجرایی روبرو شوند و نسبت به حضور مجدد کودک خود در خیابان پاسخگو باشند. 

پایگاههای امداد و نجات تهران چند روز دیگر راه اندازی می‌شود

رئیس ستاد مدیریت بحران تهران گفت: تا چند روز آینده احداث و نصب سوله‌های چندمنظوره برای مقابله با زلزله و کاهش سطح آسیب، در نواحی تهران آغاز می‌شود. 
به گزارش روابط عمومی شهرداری تهران دکتر مازیار حسینی با اعلام این مطلب افزود: تاکنون درخصوص ایجاد ۱۲۰ پایگاه امداد و نجات در سطح نواحی تهران برنامه ریزی شده است که در هر ناحیه از شهرداری یک پایگاه ایجاد خواهد شد. هر پایگاه شامل یک
پد هلی کوپتری است که به منظور کارهای آموزشی، توسعه شبکه اورژانس و آتش نشانی از آنها استفاده می‌شود. به گفته رئیس ستاد مدیریت بحران تهران پایگاه‌های امداد و نجات با توجه به زمین مناسب، فضای دسترسی و نبود ساختمانهای بلند در نواحی خاص شهرداری‌ها احداث می‌شود که در موقع بحران شهروندان از سوی این پایگاه‌ها تجهیز و امدادرسانی خواهند شد. 

گستره
دیوار کوتاه اقشار کم درآمد

این روزها بحث مربوط به خودروهای فرسوده بسیار بالا گرفته است و تازه‌ترین اظهارات متعلق است به معاون محیط زیست انسانی سازمان حفاظت محیط زیست که خبر از افزایش عوارض سالانه و نرخ بیمه و ایجاد محدودیت‌های تازه‌تر برای خودروهای قدیمی فرسوده می‌باشد. به قول ادبا، واضح و مبرهن است که اغلب دارندگان خودروهای قدیمی را قشر کم درآمد جامعه تشکیل می‌دهند و طبیعی است که اگر آنها از درآمد مکفی برخوردار بودند، خودرو نو می‌خریدند تا این همه آماج محدودیت‌های گوناگون نباشند و همچنین واضح است که در بسیاری از شهرهای جهان، برای خارج کردن خودروهای قدیمی فرسوده، راه حلی را به کار گرفته‌اند که از نوعی وجاهت بین المللی برخوردار است. به این ترتیب که هر خریدار خودرو جدید یا نو، در ازای تحویل پلاک یک خودرو قدیمی فرسوده، مجاز به خرید می‌باشد. این پیش شرط، هم حقوق صاحب خودرو قدیمی فرسوده را محفوظ می‌دارد و هم به خروج تدریجی و بدون جنجال و تنش این خودروها از ناوگان حمل و نقل شهری کمک می‌کند. این طرح که با عنوان «تبدیل به احسن» شدت یافته و توسط دستگاه‌های مسئول از جمله وزارت صنایع و سازمان حفاظت محیط زیست تحت بررسی و مطالعه بود، ظاهرا به بوته فراموشی سپرده شده است. افزایش عوارض و بیمه برای مردم کم درآمدی که به ناچار به خرید خودرو قدیمی و فرسوده روی آورده‌اند و یا آنها در یکی دو نسل حفظ کرده‌اند، عادلانه نیست بحران ترافیک تهران را باید بر مبنای راهکارهایی برطرف کرد که در نهایت به سود اقشار مرفه و پردرآمد و به زیان اقشار کم درآمد و آسیب پذیر جامعه نباشد. بهترین و عادلانه‌ترین راه برای خروج خودروهای قدیمی فرسوده از ناوگان حمل و نقل شهری تهران و دیگر شهرها، همان روشی است که سال هاست در دنیا تجربه شده است. یعنی تحویل یک عدد پلاک خودرو کهنه در ازای خرید یک دستگاه خودرو نو. ظاهرا برسر راه اجرای چنین طرحی مشکل خاصی وجود ندارد، مگر آنکه به منافع اقشار کم درآمد شهری بهای لازم داده نشود. 
بهارزاد

با حفظ سمت سخنگویی
حمیدرضا آصفی معاون پارلمانی وزیر امور خارجه شد

حمیدرضا آصفی، سخنگوی وزارت امور خارجه با حفظ سمت، معاون پارلمانی وزیر خارجه شد. 
یک منبع آگاه پارلمانی با اعلام این خبر به خبرنگار همشهری، افزود: بحث درباره معاونان پارلمانی جدید برخی وزارتخانه‌ها این روزها در کمیسیون‌های مجلس در جریان است و در کمیسیون امنیت ملی و سیاست خارجی مجلس نیز درباره نحوه همکاری با آصفی بحث‌های زیادی شده که در نهایت بر ضرورت همکاری با وی تأکید شده است. به گفته این منبع آگاه، نمایندگان مجلس به این نتیجه رسیده‌اند که بر اساس سوابق آصفی و جایگاه وی به عنوان سخنگوی وزارت خارجه شائبه گرایش‌های خطی درباره او وجود ندارد و مجلس امیدوار است با وی همکاری خوبی داشته باشد. 
دولت برای معرفی معاونان پارلمانی موظف به کسب رضایت مجلس نیست اما به صورت عرفی و برای تسهیل رابطه قوای مقننه و مجریه پیش از معرفی رسمی معاونان پارلمانی، مجلس و دولت با هم مذاکره می‌کنند. 

رهبر معظم انقلاب
سه تن از فقهای شورای نگهبان را برای دوره جدید منصوب کردند

رهبر معظم انقلاب اسلامی، آیت الله احمد جنتی، 
آیت الله غلامرضا رضوانی و حجت الاسلام والمسلمین محمدرضا مدرسی یزدی را برای دوره جدید به عنوان فقهای شورای نگهبان منصوب کردند. 
حضرت آیت الله خامنه‌ای در پاسخ به نامه آیت الله جنتی دبیر شورای نگهبان مرقوم کرده‌اند با توجه به پایان یافتن دوره عضویت سه نفر از فقهای شورای نگهبان و به استناد اصل نود و یکم قانون اساسی، جنابعالی، آیت الله آقای حاج شیخ غلامرضا رضوانی و حجت الاسلام حاج سید محمد رضامدرسی یزدی را برای دوره جدید شورای نگهبان منصوب می‌کنم. 
آیت الله جنتی در نامه خود به رهبر معظم انقلاب، از ایشان خواسته بود با توجه به پایان مدت عضویت آقایان رضوانی، قدیری و جنتی در شورای نگهبان، نظر خود را در این زمینه اعلام کنند. 

رئیس جمهوری: 
رأی اعتماد به شریف زادگان آغاز تعامل خوب مجلس با دولت است

دولت - خبرنگار همشهری: سید محمد خاتمی براساس برنامه تنظیمی - هر ماه یک بار با خبرنگاران - ظهر روز گذشته بیش از یک ساعت در زیر آفتاب گرم و سوزان محوطه ریاست جمهوری با دهها خبرنگار داخلی و خارجی
به گفت و گو پرداخت. 
رئیس جمهوری پس از این که به بسیاری از سئوالهای خبرنگاران پاسخ داد، در اواسط مصاحبه گفت که تابحال گرمی وجود شما نمی‌گذاشت گرمای آفتاب را احساس کنم ولی اکنون که گرمای شما فروکش کرده گرمای آفتاب زیاد شده است. 
رئیس جمهوری در حالی که اعلام می‌کرد برنامه مهم و سنگین دیگری را در پیش دارد تلویحا خواستار پایان دادن به سئوالات شد. در این هنگام تیم حفاظت رئیس جمهور از میان خبرنگاران راهی برای وی جهت رسیدن به اتومبیل بنز مشکی رنگ ریاست جمهوری باز کردند. هنگامی که خاتمی در کنار در باز شده اتومبیل ایستاد خبرنگار روزنامه ایران رادیوی کوچکی را به ایشان داد تامستقیما نتایج آرای نمایندگان مجلس در خصوص شریف زادگان وزیر جدید رفاه و تامین اجتماعی را بشنود. 
رئیس جمهوری که به سختی قادر به شنیدن اعلام نتایج آرا از رادیوی مزبور بود از راننده اتومبیل خواست تا رادیوی مجلس را بری او باز کند. در این لحظه حداد عادل اعلام کرد که از مجموع ۲۵۹ رای ریخته شده به گلدانها ۱۳۲ رای سفید ۱۱۳ رای کبود و ۱۴ رای ممتنع است. رئیس جمهوری پس از شنیدن این خبر زیر لب زمزمه کرد - تایید شد - بعد رو به خبرنگاران کرد و گفت: همین جا از موافقان و مخالفان وزیر پیشنهادی تشکر کرده و بخصوص هیات رئیسه مجلس که با اقتدار و صلابت جلسه را اداره کردند تبریک می‌گویم. 
این آغازی بر تفاهم و تعامل خوب مجلس و دولت خواهد بود. 
هنوز غنی سازی را از سر نگرفته‌ایم
از رئیس جمهوری در مورد توافقات ایران و اروپا در تهران و بروکسل و نتایج آن و علت کشیده شدن موضوع پرونده هسته‌ای ایران به جایی که اکنون هست سئوال شد. وی در پاسخ با اشاره به توافقنامه تهران در خصوص تعلیق داوطلبانه غنی سازی اورانیوم گفت: در بروکسل توافقات در مورد تعلیق غنی سازی شکل گسترده‌ای داشت. 
رئیس جمهوری حضور حسن روحانی دبیر شورایعالی امنیت ملی در مذاکره بروکسل را تکذیب کرد و گفت: در آن نشست نمایندگان دولت با اروپایی‌ها مذاکره کردند. خاتمی ضمن تاکید بر این که دکتر روحانی نماینده کل نظام در پیگیری مسائل هسته‌ای است و به اصرار وی و کل مسئولین نظام این مسئولیت را پذیرفته است گفت: متاسفانه اروپایی‌ها به تعهدات خود در بروکسل مبنی بر خارج کردن پرونده ایران در اجلاس ژوئن آژانس عمل نکردند و قطعنامه‌ای دادند که مشکل آفرین بود. 
رئیس جمهوری با تاکید بر بازبودن همه تشکیلات انرژی هسته‌ای ایران بر روی بازرسان آژانس گفت: کشوری که بخواهد کاری بکند درهای خود را باز نمی‌کند. 
توافق ایران و عربستان
بر سر القاعده
سید محمد خاتمی رئیس جمهوری در پاسخ به پرسش یکی از خبرنگاران در خصوص تحویل دادن خالد الحربی یکی از اعضای القاعده به دولت عربستان از سوی ایران گفت: دقیقا از موضوع اطلاعی ندارم ولی علی الظاهر توافقی بین عضو القاعده و دولت عربستان صورت گرفته بود که فرد مزبور به ایران آمد تا از طریق سفارت عربستان به کشورش بازگردد و این تفاهم نامه بین دو کشور اجرا شد. رئیس جمهوری مساله دستگیری خالد الحربی را تکذیب کرد و گفت: خودش با دلخواه خودش به ایران آمد و تحویل عربستان شد. 
نیروی انتظامی با تجمعات غیرقانونی برخورد کند
رئیس جمهوری در مورد دادگاه هاشم آقاجری و تجمع غیرقانونی که علیه وی برگزار شد گفت: پرونده آقاجری مسیر قانونی خود را طی می‌کند و ما گفتیم که از اول همین مسیر را باید طی می‌کرد تا اینقدر هزینه نمی‌دادیم. امیدواریم طبق حق و قانون مساله حل شود. مساله ارتداد و سب النبی و اعدام منتفی شد و معلوم هم بود که منتفی می‌شد، با رهبری نیز که چند بار صحبت کردم ایشان نیز از این حکم ناراضی بودند و تمام افرادی که عمیق‌تر فکر می‌کنند وبا مواضع آشنا هستند می‌دانستند حکم مناسب نیست. امیدوارم که مساله حل شود. 
رئیس جمهوری افزود: یکی از مشکلات ما تجمعات غیرقانونی و فشارهای بیخودی است که بعضی‌ها وارد می‌کنند که این حرکتها ضد مردم سالاری و بدترین شکل مخالفت با آزادی افکار و گردش آزاد اطلاعات است. بنای ما بر این بوده که نیروی انتظامی با این گونه تجمعات برخورد کند و اگر نکرده قصور کرده است مگر اینکه آنها مجوز داشته باشند. 
رئیس جمهوری گفت: کسانی که این کارها را می‌کنند جمهوری اسلامی را قبول ندارند که در چارچوب قوانین آن عمل کنند و ما با کسانی که جمهوری اسلامی را قبول ندارند چه می‌توانیم بکنیم؟ 
برنامه چهارم به مجمع تشخیص فرستاده شود
از رئیس جمهوری در مورد سیر بررسی برنامه چهارم در مجلس هفتم سئوال شد. خاتمی گفت: برنامه چهارم دارای روح کلی است که تغییرات نباید به این روح لطمه بزند زیرا بهم خوردن مبانی برنامه باعث از هم گسیختگی آن شده و به نفع کشور نیست. 
در مورد تغییرات داده شده در برنامه، مجلس و دولت با یکدیگر تعامل داشتند ولی در بعضی موارد ما و بعضی موارد هم مجلس با تغییرات موافق نبودیم. 
وی افزود: اگر ملاک حل مشکلات شورای نگهبان باشد صددرصد به تفاهم نمی‌رسیم و می‌توانیم برای فرستادن برنامه به مجمع توافق کنیم. در حال حاضر بررسی برنامه روند بدی ندارد و در آینده نزدیک ان شاءالله با اعضای کمیسیون تلفیق و هیات رئیسه مجلس دیداری خواهیم داشت. 
باید فکری به حال
قیمت بنزین شود
یکی از خبرنگاران در مورد بالارفتن قیمت بنزین در سراسر جهان و احتمال ایجاد مشکل برای دولت در تامین اعتبار واردات بنزین سئوال کرد. 
رئیس جمهوری گفت: یکی از مشکلات ما این است که برای هر لیتر بنزین ۱۴۰ تا ۱۵۰ تومان سوبسید می‌دهیم که فقط ۳۰درصد جامعه که اتومبیل دارند از آن استفاده می‌کنند و روستاییان و طبقات پایین جامعه از این حق محرومند. لذا باید برای قیمت و مصرف بنزین فکری شود ما سال ۷۸ طرحی داشتیم که مقداری از بنزین را با قیمت ارزان و یا حتی مجانی به مصرف کنندگان بدهیم و بقیه را به قیمت تمام شده عرضه کنیم و پول آن را به مصرف بهبود وضعیت حمل و نقل و ارائه یارانه به طبقات ضعیف برسانیم که مجلس ششم با آن مخالفت کرد و تنها با افزایش ۱۰ تا ۱۵درصدی قیمت بنزین موافقت کرد. 
اظهارات جان کری علیه ایران تبلیغاتی است
رئیس جمهوری در مورد اظهارات اخیر جان کری رقیب بوش در انتخابات ریاست جمهوری آمریکا گفت: این حرفها تبلیغاتی و غیرواقع بینانه است، ایران با نفوذترین و دلسوزترین کشور منطقه برای ثبات و امنیت عراق است. ما در عراق دخالتی نکرده و اگر کرده‌ایم برای صلح و ثبات آن بوده است. ما مخالف اشغال عراق و دامن زدن به مشکلات آنها هستیم و به بهانه جویی‌ها نیز توجهی نمی‌کنیم. 
دولت و دادگاه زهرا کاظمی
سید محمد خاتمی در مورد علت عدم حضور نماینده حقوقی دولت در دادگاه زهرا کاظمی گفت: مگر نماینده دولت باید در هر دادگاه شرکت کند؟ وی در خصوص نظر دولت راجع به متهم به قتل کاظمی گفت: براساس گزارش‌های وزارت اطلاعات معتقدم فرد معرفی شده متهم نیست و امیدوارم دادگاه با دقت و شجاعت کسی را که مرتکب جرم شده شناسایی و مجازات کند. 
رئیس جمهوری توافق احتمالی با دادگاه برای جمع کردن پرونده را تکذیب کرد و گفت: من که توافقی نکرده‌ام، دیگران را نمی‌دانم. 
سید محمد خاتمی در مورد درخواست کانادایی‌ها برای حضور در دادگاه زهرا کاظمی گفت: اگر صلاح دیدیم آنها هم می‌آیند و اگر ندیدیم که نمی‌آیند، در مورد کیوان تابش هم ما نیز رسیدگی کردیم که به جایی نرسیده است. 
مشکل فرودگاه امام فنی است
رئیس جمهوری در مورد زمان بازگشایی فرودگاه امام گفت: مشکل اساسی وجود ندارد، مرحله دوم ساخت فرودگاه مراحل خود را طی می‌کند. 
خاتمی مسائل رخ داده در فرودگاه امام را شایسته ندانست و با تاکید بر اینکه شرکت ترکیه‌ای طرف قرارداد صهیونیستی نبوده است واگذاری امور به ایرانی‌ها را بدون مشکل خواند. 
دیدار با دانشجویان
رئیس جمهوری در مورد علت کاهش دیدارهای مردمی دانشجویی خود نیز گفت: دانشجویان یک دیدار درست و حسابی از من طلب دارند که ان شاءالله در سال آخر ریاست جمهوری آن را انجام خواهم داد تا مراتب ارادتم را به دانشجویان و دانشگاهیان ابراز دارم. 
وی در مورد کاهش دیدارهای مردمی نیز گفت: من درسالهای اول ریاست جمهوری خود از این سفرها زیاد داشتم اکنون سفرهایم پروژه‌ای شده است، اهل کلنگ زدن نیستم و هر چند که گاهی برای شروع یک طرح لازم است. تاکنون ۹ هزار پروژه نیمه تمام ملی و ۴۵ هزار پروژه نیمه تمام استانی داشتیم که ۳۶ هزار آن به نتیجه رسیده و سال آخر ریاست جمهوری را باید تلاش کنیم که این کارها به نتیجه نهایی برسد. 

عضو ارشد القاعده خود را تسلیم سفارت عربستان در تهران کرد

یک تبعه سعودی که مقام‌های عربستان وی را یکی از چهره‌های ارشد القاعده و نزدیک به اسامه بن لادن توصیف می‌کنند، پس از تسلیم خود در تهران با هواپیما به عربستان سعودی منتقل شد. وی که خود را براساس قانون عفو مظنونان در عربستان سعودی تسلیم کرده، سالها در مرز ایران و افغانستان به سر برده است. 
به گزارش بی. بی. سی، تلویزیون دولتی عربستان سعودی «خالد الحربی» که همچنین به «ابوسلیمان المکی» معروف است را در حال پیاده شدن از هواپیما در صندلی چرخدار در کنار همسر و فرزندانش نشان داد. مقام‌های سعودی برای این که نشان دهند برنامه عفو مظنونان تروریستی و شبه نظامیان که ماه گذشته اعلام شد به بار نشسته است بی تاب هستند. 
در حالی که تنها ۱۰ روز به پایان مهلت تسلیم آن‌ها باقی مانده است تنها سه مظنون به عضویت در القاعده خود را تسلیم کرده‌اند. با این حال به گفته مقام‌های عربستان سعودی خالد الحربی یک صید ارزشمند است. 
به گفته آنها او که معلول است همان شخصی است که سه ماه پس از حملات ۱۱ سپتامبر در یک نوار ویدیویی در کنار اسامه بن لادن ظاهر شد. آن دودر آن نوار حملات ۱۱ سپتامبر را موفقیت آمیز توصیف کرده بودند. مقام‌های سعودی گفته‌اند که الحربی هم در افغانستان و هم بوسنی جنگیده است. 
الحربی در کوه‌های دورافتاده ایران در نزدیکی مرز افغانستان پناه گرفته بود و از همانجا با سفارت عربستان در تهران تماس گرفت تا نیت خود را برای استفاده از دستور عفو بیان کند. 
در برخی گزارش‌ها آمده است که الحربی با دختر ایمن الظواهری مرد شماره دو القاعده ازدواج کرده است. 
خبرگزاری فرانسه دیروز به نقل از یک مقام بلندپایه وزارت کشور عربستان گزارش داد، پس از آن که سفارت عربستان در تهران اسناد لازم برای او و خانواده‌اش را آماده کرده‌اند، الحربی با هماهنگی مقامات ایرانی به عربستان منتقل شد. 

سخنگوی وزارت خارجه ایران در واکنش به خبر مربوط به تسلیم شدن این عضو القاعده در تهران گفت: حربی از اتباع عربستان از یکی از کشورهای همسایه به طور غیرقانونی وارد جمهوری اسلامی ایران شده و درخواست کرد تا به کشور متبوعش تحویل داده شود. به گزارش ایسنا، حمیدرضا آصفی درباره این فرد افزود: باتوجه به حسن روابط جمهوری اسلامی ایران با عربستان سعودی و در چارچوب قرارداد امنیتی موجود میان دو کشور و همچنین درخواست شخص وی تدابیری اتخاذ شد تا او که فاقد اوراق هویتی بود با نظارت عربستان سعودی در تهران به کشورش عزیمت کند. 

مجلس به نخستین وزیر رفاه رأی داد

نمایندگان مجلس شورای اسلامی در جلسه روز گذشته مجلس شورای اسلامی به اولین وزیر معرفی شده توسط دولت رای اعتماد دادند و بدین ترتیب محمدحسین شریف زادگان برای مدت ۹ ماه به عنوان وزیر وزارت جدید التاسیس رفاه و تامین اجتماعی کار خود را آغاز کرد. 
به گزارش خبرنگار پارلمانی همشهری رئیس جمهور که برای معرفی وزیر پیشنهادی خود در جلسه مجلس حاضر شده بود به دلایل تشکیل این وزارتخانه اشاره کرد و افزود: سالهاست که بر روی بحث تامین اجتماعی کار می‌کنیم و در حال حاضر توسعه بدون عدالت را فاجعه و عدالت بدون نظام تامین اجتماعی را نیز خوابی بیش نمی‌دانیم. وی ضمن اشاره به کارنامه شریف زادگان بیان داشت: حضور فرد دیگری در این حوزه سبب لطمه خوردن به سازمان تامین اجتماعی می‌شود. وی در پایان از نمایندگان خواست تا دولت را در این زمینه یاری کنند. سپس ۶ نماینده موافق و مخالف به اظهارنظر پرداختند که شاهپور مرحبا، محسن کوهکن و عماد افروغ به عنوان مخالف و نورالدین پیرمؤذن، کاظم جلالی و حسن کامران به عنوان موافق صحبت کردند. 
موافقان و مخالفان چه گفتند
کاظم جلالی در اظهارات خود گفت در مجلس ششم جو حاکم جوی جناحی و سیاسی بود و کسی جرات نمی‌کرد حرف‌های کارشناسی بزند و افرادی که می‌خواستند از اعتدال حرف بزنند همواره در اقلیت بودند. وی از نمایندگان مجلس هفتم خواست جو مجلس را کارشناسی و غیرجناحی کنند و در اولین تصمیم گیری جدی خود تعامل خود با دولت را نشان بدهند. 
عماد افروغ نیز با بیان اینکه دولت با تشکیل این وزارتخانه قصد سرمایه داری رفاه را دارد بیان داشت شریف زادگان به ایدئولوژی حزب مشارکت اعتقاد ندارد که در این صورت نقض غرض است و یا اعتقاددارد که در این صورت باید گفت در ایدئولوژی مشارکت، عدالت اجتماعی جایی ندارد پس چطور می‌شود چنین فردی این مقوله مهم را در این وزارتخانه تحقق ببخشد. محسن کوهکن هم در مخالفت با شریف زادگان بیان داشت وی در زمان تصدی خود در موارد متعدد عدم تبعیت از قانون را داشته است و باید در این زمینه نیز پاسخگو باشد. 
شریف زادگان از خود دفاع کرد
شریف زادگان نیز در دفاع از خود برای تصدی پست وزارت رفاه و تامین اجتماعی گفت این وزارتخانه نمی‌خواهد جانشین تصدی‌گری سازمانهای دیگر در امر رفاه باشد، بلکه دستگاهی سیاستگذار و برنامه ریز است. وی افزود: اگر انسان یک کار ملی را پذیرفت باید فراجناحی عمل کند و گرایشات سیاسی خود را دخالت ندهد. وی تاکید کرد به عنوان یک فرزند انقلاب استفاده از منابع مالی وزارتخانه مطبوعم برای مصارف حزب و جناحی را حرام می‌دانم و همچنین تعامل با مجلس هفتم را مشی کاری خود می‌دانم. 
رئیس جمهور نیز در جمع خبرنگاران اعلام کرد که دلم می‌خواهد که شریف زادگان از مجلس رای اعتماد بگیرد اما این به معنی اجبار مجلس به امر خاصی نیست. سپس رای گیری با ورقه به عمل آمد که از مجموع ۲۵۹ رای به گلدان ریخته شده، ۱۳۲ رای موافق، ۱۴ رای ممتنع و ۱۱۳ رای مخالف رای اعتماد به شریف زادگان بودکه در نهایت وی موفق به کسب رای اعتماد از مجلس هفتم شد. 
انتظارات مجلس از شریف زادگان
حداد عادل بعد از رای آوردن شریف زادگان خطاب به وی گفت: هیچ انتظار سیاسی و جناحی از شما نداریم و منتظر ارائه خدمات شما در این وزارتخانه به مردم و مستضعفان جامعه هستیم. وی در ادامه افزود: باید مراقب باشید دستگاههای زیر دست شما مرکز تجمع جناح‌های سیاسی نشود. حداد در جمع خبرنگاران نیز تاکید کرد مجلس با اقدام امروز خود نشان داد بدون غرض ورزی آماده همکاری با دولت است. وی از دولت خواست رای مجلس را علامت واقعی همکاری مجلس هفتم تلقی کند و متقابلا به این همکاری پاسخ دهد. محمدرضا باهنر نائب رئیس اول مجلس هم از رای به شریف زادگان با عنوان مثبت اما ضعیف یاد کرد و ابراز امیدواری کرد وی به قول‌های داده شده عمل کند و این وزارتخانه را در جهت خدمت به مردم ساماندهی کند. وی افزود: مجلس امروز شعار خود که پرهیز از دعواهای جناحی و غیرضروری بود جامه عمل پوشاند. ابوترابی فرد نائب رئیس دوم مجلس نیز جلسه روز گذشته مجلس را نشانه معدل بالای عقلانیت، علم محوری و پرهیز از گرایشات سیاسی- جناحی نمایندگان دانست. وی افزود: نتیجه به دست آمده دال بر عزم راسخ مجلس هفتم بر تعامل با دولت و با حفظ جایگاه مجلس می‌باشد و از دولت هم انتظار داریم ظرفیت‌های خود را در حوزه‌های کاری افزایش داده و با قراردادن اخلاق سیاسی و عقلانیت در دستور کار خود ارتباط خود را با مجلس مستحکم سازد. 
در حاشیه مجلس
* رئیس جمهور هنگام معرفی و دفاع از نامزد پیشنهادی خود زمانی که ارقام مربوط به بودجه بهداشتی، دفاعی، اجتماعی و … را می‌خواند، نمایندگان تذکر دادند که رقم ۲۲ میلیارد تومان ۲۲ هزار میلیارد تومان خوانده شده که خاتمی به نمایندگان پاسخ داد، چون ارقام را به ریال و تومان نوشته‌ام، اشتباه می‌شود اما شنونده باید عاقل باشد. 
پاسخ رئیس جمهور موجب خنده نمایندگان شد سپس خاتمی با قرائت صحیح عدد خطاب به احمد توکلی گفت: آقای توکلی شما که اقتصاد دادن هستید؛ عدد صحیح شد. 
* نورالدین پیرمؤذن، در آغاز صحبتهای خود در دفاع از شریف زادگان گفت: زمانی که رئیس جمهور، فرد دانشمندی باشد هر چیزی برای ارایه، تهیه کنیم ایشان در صحبتهایشان طرح می‌کند، در این هنگام یکی از نمایندگان خطاب به پیرمؤذن گفت: راحت باش آقای پیرمؤذن. پیرمؤذن خطاب به آن نماینده پاسخ داد: من راحتم. سپس نماینده اردبیل، خطاب به حداد عادل، گفت: از شما به عنوان ریاست مجلس انتظار می‌رود، نظم جلسه را برقرار کنید، حداد عادل به پیرمؤذن گفت: شما راحت باشید آقای پیرمؤذن. 
* هنگامی که رئیس جمهور قصد داشت مجلس را ترک کند تعدادی از نمایندگان از وی خواستند که ابطحی- معاون پارلمانی دولت- زمان ملاقات‌ها را زودتر هماهنگ کند که رئیس جمهور در پاسخ آنها گفت به ابطحی بگویید هوای من راهم بیشتر داشته باشد. 
* شریف زادگان در صحبت‌های خود از یک واژه انگلیسی استفاده کرد که از این بابت از حداد عادل رئیس مجلس که رئیس فرهنگستان ادب فارسی نیز می‌باشد عذرخواهی کرد. وی همچنین زمانی که از توفیق خدمت به مردم سخن می‌گفت بغض گلویش را گرفت و اشک از چشمانش جاری شد که موجب سکوت تمام نمایندگان شد. 
* ستار هدایت خواه بعد از صحبت‌های رئیس جمهور طی تذکری به علت عدم ادغام دو وزارتخانه از دولت قبل از تشکیل وزارت رفاه و تامین اجتماعی، تشکیل این وزارتخانه را غیرقانونی دانست ولی حداد عادل در پاسخ به وی این تذکر را وارد ندانست و گفت: دولت برای این ادغام تا پایان برنامه سوم توسعه فرصت دارد و امیدواریم به این وظیفه خود عمل کند. 
* اکثر سران مجلس به شریف زادگان رای مثبت دادند اما به هر حال یک طیف از اکثریت مجلس نیز با رای اعتماد به وی مخالف بودند. حداد عادل، محمدرضا باهنر، ابوترابی فرد، امیر رضا خادم و … از کسانی بودند که به شریف زادگان رای مثبت دادند. 
* هر چند که تعداد زیادی از نمایندگان مجلس هفتم با رای اعتماد به شریف زادگان که از افراد موسس حزب مشارکت است مخالف بودند اما برای تعامل و همکاری با دولت و نشان دادن حسن نیت خود، در اولین گام به وی رای اعتماد دادند. از سوی دیگر نگرانی برخی نمایندگان از سوءاستفاده‌های حزبی و جناحی بودجه کلان این وزارتخانه بود که با اظهارات شریف زادگان تا حدودی رفع شد. وی حتی در جلسه‌ای خصوصی به رئیس مجلس گفته بود درست است که عضو حزب مشارکت هستم ولی تمامی خط قرمز‌های مجلس هفتم و اصول گرایان را قبول دارم. 

جدیدترین نگاه مردم آمریکا به بوش و کری

روزنامه واشنگتن پست نوشت براساس یک نظرسنجی جدید، مردم امریکا بوش را در مقابله با تروریسم بین المللی توانمندتر از کری می‌دانند. به گزارش واحد مرکزی خبر این روزنامه افزود: باوجود نگرانی‌های رو به افزایشی که از شکست آمریکا در جنگ با تروریسم وجود دارد، بوش در تازه‌ترین نظرسنجی این روزنامه ازنظر میزان توانایی در مقابله با تروریسم بین المللی، در مقایسه با جان کری در جایگاه بهتری قرار گرفت. 
این روزنامه نوشت براساس این نظرسنجی ۵۵ درصد آمریکایی‌ها روش بوش را در مبارزه با تروریسم تایید می‌کنند و ۵۱ درصد نیز گفتند در این خصوص به بوش بیش از کری اعتماد دارند، درعین حال دیگر نتایج این نظرسنجی کمتر می‌تواند مطلوب نظر بوش باشد و نشان دهنده نگرانی‌ها از وضع عراق است. 
این روزنامه افزود: برای نخستین بار در نظرسنجی‌های امسال واشنگتن پست، کمتر از نیمی از مردم آمریکا یعنی ۴۶ درصد گفتند آمریکا در جنگ با تروریسم پیروز می‌شود، این میزان ۸ واحد کمتر از آمار پیشین است. در همین حال درصد افرادی که می‌گویند جنگ عراق سود چندانی برای آمریکا به دنبال نداشته به بالاترین میزان یعنی ۵۳ درصد افزایش یافته است و میزان محبوبیت کلی بوش بدون تغییر در مقایسه با ماه گذشته همچنان ۴۸ درصد برآورد شد. 

آمریکا جنگ علیه القاعده را باخته است

یک مقام اطلاعاتی آمریکا ضمن انتقاد از جنگ جورج بوش با تروریسم می‌گوید آمریکا در جنگ با القاعده در حال شکست خوردن است. 
به گزارش بی. بی. سی نویسنده این کتاب که خود را به عنوان «ناشناس» معرفی کرده می‌گوید حمله به عراق به نفع بن لادن تمام شده و آمریکا را امن‌تر نکرده است. 
او همچنین پیش بینی کرده است که القاعده بار دیگر به آمریکا حمله خواهد کرد اما این بار خسارات و تلفات آن بیشتر از حمله ۱۱ سپتامبر خواهد بود. کاخ سفید هنوز در مورد این کتاب اظهارنظر نکرده است. 

آخرین مواضع احزاب، پیش از امضای منشور وفاق

سخنگوی خانه احزاب گفت: احزاب مخالف سند منشور وفاق می‌توانند در مجمع عمومی شرکت و نظرات خود را در آنجا اعلام کنند. ابوالقاسم رئوفیان در گفتگو با خبرگزاری فارس با بیان اینکه علی رغم مخالفت این احزاب مجمع عمومی برگزار خواهد شد، تصریح کرد: در صحن مجمع، برخی احزاب مخالف و برخی موافق سند خواهند بود و ما انتظاری نداریم که همه آنها در مورد منشور وفاق اتفاق نظر داشته باشند. 
رئیس کمیته اطلاع رسانی خانه احزاب با بیان اینکه احزاب با اندکی تأمل می‌توانند در خصوص سند منشور وفاق به اجماع برسند، افزود: اگر نصف بعلاوه یک احزاب یعنی ۵۸ حزب از ۱۱۴ حزب در مجمع عمومی فردا شرکت کنند، مجمع رسمیت خواهد یافت و خواهیم توانست منشور را تصویب کنیم. وی با اشاره به اینکه از همه احزاب برای شرکت در مجمع دعوت به عمل آمده است، ادامه داد: به نظر می‌رسد در نشست فردا تعدادی از احزابی که نسبت به سند منشور وفاق اشکالاتی وارد کردند، در مجمع شرکت کنند. 
بیست و یک حزب و تشکل سیاسی روز سه شنبه طی نامه‌ای خطاب به حسن غفوری فرد رئیس شورای مرکزی خانه احزاب با بیان این اعتقاد که روند تصویب نهایی منشور وفاق را صحیح نمی‌دانند، اعلام کردند که در مجمع عمومی فوق العاده دوم خانه احزاب ایران شرکت نخواهند کرد. 
امضاءکنندگان این نامه معتقدند که کمیته موسوم به «کمیته وفاق» منتخب و برخاسته از اراده عمومی احزاب کشور نبوده و صرفا با حضور نمایندگان دو جناح حاکم و به صورت انتصابی شکل گرفته است. مجمع عمومی فوق العاده دوم خانه احزاب ایران پنج شنبه این هفته از ساعت ۹ الی ۱۲ صبح در سالن اجتماعات وزارت کشور برگزار خواهد شد. 
حزب مردم سالاری امضا نمی‌کند
در همین حال دبیرکل حزب مردم سالاری گفت: حزب مردم سالاری به همراه بیست حزب دیگر امروز منشور وفاق را امضا نمی‌کنند. 
مصطفی کواکبیان در گفتگو با خبرگزاری مهر افزود: کمیته‌ای که منشور وفاق را تهیه کرده است بیشتر یک کمیته انتخابی از دو جناح بوده و کمیته منتخب احزاب نیست. 
وی در ادامه وجود اشکال و نواقص فراوانی که در سند منشور وفاق وجود دارد را دلیل دیگری برای امضاء نکردن این سند بر شمرد و گفت: علی رغم بررسی‌های انجام شده این اشکالات همچنان در سند منشور وفاق وجود دارد. دبیر کل حزب مردم سالاری تصریح کرد: منشور وفاق نباید صرفا در میان احزاب مطرح شود بلکه باید مجموعه صاحبان قدرت و ارکان حکومتی نیز نمایشی از وفاق باشند. 
وی ادامه داد: نباید از احزاب خواست که پای سندی را امضاء کنند و خود را از لحاظ اخلاقی مقید به کاری بکنند که بخشهایی از ارکان حکومتی به آن اهمیتی نمی‌دهند. 
امضای مشروط مجمع روحانیون مبارز
یک عضو شورای مرکزی مجمع روحانیون مبارز گفت که اگر خانه احزاب ایران نظرات تشکل متبوعش را در تدوین «منشور وفاق» تأمین کند، مجمع آن را امضا خواهد کرد. 
محمد باقر ذاکری با بیان اینکه مجمع روحانیون مبارز با کلیات منشور وفاق موافق است اظهار داشت: روند تصویب و امضای منشور وفاق روندی دموکراتیک و مبتنی بر رأی گیری است و در صورت تصویب جزئیات آن از سوی نمایندگان احزاب، مجمع روحانیون نیز آن را امضاء می‌کند. 

کوتاه از سیاست ایران

رئیس کل دادگستری تهران: 
تلاش می‌کنیم آرا برابر قانون صادر شود
رئیس کل دادگستری استان تهران گفت: یکی از برنامه‌های اساسی ما در سیاست‌های عملی ۵ ساله آینده، توسعه شوراهای حل اختلاف خواهد بود. 
به گزارش ایسنا علیزاده که در جلسه شورای معاونان دادگستری تهران سخن می‌گفت با اشاره به ابقاء آیت الله هاشمی شاهرودی به مدت ۵ سال دیگر برای ریاست قوه قضائیه افزود: در ۵ ساله اول، اقدامات کمی و کیفی فراوانی در ابعاد مختلف انجام شد و بعد از این باید در جهت ارتقای کیفی امر قضا تلاش کنیم تا آراء صادره از محاکم برابر موازین قانونی صادر شود؛ در همین راستا باید از وورد بیش از حد پرونده به دادگستری جلوگیری شودکه یکی از راه‌های موثر در این رابطه توسعه شوراهای حل اختلاف است. 
به گزارش ایسنا در ادامه این جلسه سعید مرتضوی، دادستان عمومی و انقلاب تهران، با اعلام تذکراتی به تشریح برخی از مشکلات فعلی دادسرا پرداخت. وی اظهار داشت: در تعدادی از نواحی دادسرا اطاله دادرسی مشاهده شده که این امر ناشی از این است که مراجع غیرقضائی و مرتبط با آن مانند پزشکی قانونی در انجام تکالیف مربوطه به سرعت عمل نمی‌کنند، بنابراین قرار شده با کار کارشناسی، این مشکل نیز مرتفع شود. وی هم چنین از مکانیزه کردن سیستم مربوط به افراد با سابقه خبر داد و از کلیه مدیران قضائی در این راستا تقاضای همکاری کرد. 
اردوغان طی دو هفته آینده به ایران می‌آید
سفیر ترکیه در ایران از سفر نخست وزیر این کشور در دو هفته آینده به ایران خبر داد. به گزارش ایسنا، بزکورت آران، سفیر ترکیه در تهران گفت: در این سفر در کنار مذاکرات سیاسی، مذاکرات اقتصادی و تجاری نیز مورد بحث و بررسی قرار خواهند گرفت. هم چنین خبرگزاری آناتولی گزارش داد که در جریان سفر نخست وزیر ترکیه به ایران دو طرف یادداشت تفاهمی را امضا خواهند کرد. 
این خبرگزاری ترک افزود که در آستانه سفر رجب طیب اردوغان، نخست وزیر ترکیه به ایران کمیسیون عالی امنیتی دو طرف در آنکارا تشکیل جلسه داد. 
پرونده قتل زهرا کاظمی یک موضوع داخلی
آصفی در واکنش به اظهارات روز سه شنبه وزیر خارجه کانادا در خصوص حضور ناظرین کانادایی در دادگاه بررسی پرونده زهرا کاظمی گفت: این اظهارات بر خلاف کلیه اصول و قوانین بین المللی بوده و غیرقابل قبول است. 
به گزارش ایسنا، حمیدرضا آصفی، سخنگوی وزارت خارجه اظهار داشت: ایران به هیچ وجه خود را ملزم به پذیرش درخواست حضور ناظران کانادایی در این دادگاه نمی‌داند. آصفی گفت: پرونده قتل زهرا کاظمی یک موضوع داخلی است که براساس قوانین و مقررات ایران توسط قوه قضائیه بررسی می‌شود. 
سخنگوی وزارت خارجه افزود: حضور ناظر خارجی در یک دادگاه ملاک اجرای عدالت نیست و تهران در این باره طبق قوانین خود مستقلا تصمیم گیری می‌کند. 
دادگاه معاون دانشجویی و رئیس انتظامات کوی دانشگاه تهران
برگزار نشد
جلسه رسیدگی به اتهامات ایوب کارگر، رئیس انتظامات کوی دانشگاه تهران و سعید نادعلی، معاون دانشجویی کوی دانشگاه برگزار نشد. 
محمدعلی دادخواه با بیان این خبر به ایسنا گفت: محاکمه این دو تن که قرار بود دیروز در شعبه ۱۵ دادگاه انقلاب تهران به ریاست قاضی صلواتی برگزار شود، به دلیل حضور نیافتن نماینده دادستان تشکیل نشد. پرونده کارگر و نادعلی به دنبال ناآرامی‌های تهران در خردادماه سال گذشته، در حال رسیدگی است. 
شرکت در انتخابات یک اصل است
عضو شورای مرکزی سازمان مجاهدین انقلاب اسلامی، شرکت در انتخابات را یک اصل دانست و از همه کسانی که شرایط لازم کاندیدا شدن را دارند دعوت کرد در انتخابات ریاست جمهوری آینده حضوری فعال داشته باشند. 
به گزارش ایرنا فیض الله عرب سرخی، در گفت و گو با خبرنگاران با بیان این که هنوز در درون جبهه دوم خرداد بحث جدی درخصوص انتخابات ریاست جمهوری صورت نگرفته است، تصریح کرد: هنوز درخصوص نامزدها به جمع بندی قابل ارائه نرسیده‌ایم و گروه‌ها و تشکلهای سیاسی، به طور خاص در حال بررسی و گمانه زنی موضوع هستند. وی برحضور فعال در صحنه انتخابات تأکید کرد و افزود: نوع برخورد دستگاه نظارتی با نامزدهای مطرح، شرکت در انتخابات ریاست جمهوری را از حضور فعال تا عدم مشارکت، متغیر می‌سازد. 

گمانه زنی‌های دیلی استار درباره اهداف ایران از بازداشت ۸ نظامی انگلیسی

روزنامه دیلی استار در گزارشی نوشت: ورود نظامیان انگلیسی به آب‌های ایران، دستگیری و سپس آزادی آنها از سوی ایران گمانه زنی‌های گوناگونی را در خصوص اهداف و عواقب احتمالی آن به همراه داشت. 
به گزارش ایسنا، این روزنامه چاپ لبنان در این گزارش با بیان این که استرداد قایق‌ها و تجهیزات دریایی آنها هنوز به صورت حل نشده باقی مانده است، نوشت: یک توضیح در خصوص این تصمیم ایران برای دستگیری نظامیان انگلیسی وجود دارد و آن این که تهران به دنبال اعمال فشار بر نیروهای ائتلاف در عراق است تا بدین وسیله امنیت وآزادی ایرانیان دربند در عراق را تامین کند. 
در ادامه این گزارش آمده است: انگیزه واقعی‌تر تهران در خصوص اتخاذ چنین تصمیمی، تحقیر کردن انگلیس به دلیل اتخاذ موضع اخیر لندن در قبال موضوع هسته‌ای ایران است. 
دیلی استار در خاتمه این گزارش آورده است: ظاهرا چنین اقدامی پیام جدی را برای آمریکا و اسراییل مبنی بر آن که هرگونه حمله‌ای علیه تاسیسات هسته‌ای ایران با پاسخ محکمی روبرو خواهد شد، دارد. 

وزیر خارجه انگلیس: 
لندن به دنبال تعامل مشروط با تهران است

روزنامه اسکاتسمن به نقل از جک استراو نوشت: انگلیس به دنبال سیاستی سازنده و در عین حال تعاملی مشروط با ایران است. 
به گزارش ایسنا جک استراو وزیر خارجه انگلیس در جواب دولت سایه این کشور گفت که دولت انگلیس درباره چگونگی داشتن بهترین نوع روابط براساس بهترین اطلاعات موجود به بهترین نحو قضاوت کرده است. 
براساس این گزارش، روز سه شنبه از دولت انگلیس خواسته شد تا خط مشی سرسختانه‌ای را در روابط دیپلماتیکش با ایران اتخاذ کند. 
مایکل آنکرام، وزیر خارجه دولت سایه در انگلیس با اشاره به جریان دستگیری و آزادی هشت نظامی انگلیسی که به آب‌های ایران وارد شده بودند، اظهار داشت: هنگامی که این هشت نظامی انگلیسی دستگیر شدند، لندن خود را متعهد به انجام اقدام جدی و خصمانه کرد. 
این در حالی است که جک استراو، وزیر امور خارجه انگلیس، آنکرام را به دلیل رجزخوانی مورد انتقاد قرار داد. 

رئیس قوه قضاییه: 
مبارزه با مفاسد اقتصادی شروع شده است

آیت الله هاشمی شاهرودی رئیس قوه قضاییه دیروز پس از دیدار هفتگی خود با مردم در گفت وگو با خبرنگاران درخصوص تنظیم شکوائیه علیه صدام با بیان اینکه دادگاه مذکور داخلی و قطعا زیرنظر آمریکایی هاست گفت: باید تا آنجا که امکان دارد از هر فرصتی استفاده کنیم. 
به گزارش ایسنا، وی اظهارداشت: دستگاه قضائی درصدد است که لایحه شکواییه و ادعانامه دقیقی همراه مستندات، تنظیم کند و محورهای عمده‌ای که شامل تجاوز صدام علیه مردم، شهر و خاک ایران است، در آن مدنظر قرار گیرد؛ هرچند این دادگاه اساسنامه‌ای برای خود تنظیم کرده که با هوشیاری و زیرکی و ترفند استکبار، اصل جنگ را از دستور دادگاه خارج کرده و جرم اصلی صدام که تجاوز و جنگ با کشور ما و دیگر کشورهاست را در صلاحیت این دادگاه ندانسته است. 
هاشمی شاهرودی در این گفت وگو در تبیین اقدامات قوه قضائیه در مبارزه با مفاسد اقتصادی، با اشاره به دستور مقام معظم رهبری در رابطه با مبارزه با این گونه مفاسد گفت: کار مبارزه با مفاسد اقتصادی شروع شده، در همه دستگاه‌ها و بازرسی‌ها اصل مبارزه شکل گرفته، ستادهایی تشکیل شده و سازمان‌های بازرسی، فعالیت خود را افزایش داده‌اند. 
در این زمینه پرونده‌های زیادی بررسی شده و اثرات مثبتی داشته است. 
وی ادامه داد: معتقدم که با همه انتقاداتی که مطرح می‌شود و انتظاراتی که وجود دارد، رویه و روند برخورد با مفاسد اقتصادی و پی گیری کردن آن چه در بخش نظارت و چه در بخش رسیدگی، اثر خوبی داشته است و جلوی مفاسد کلان را گرفته است. 
ضمن این که مبارزه با مفاسد اقتصادی نیاز به بحث فرهنگی دارد، تا مردم دنبال صداقت در معاملات بوده و در پی رانت خواری و زیاده خواهی نباشند. 
وی با انتقاد از اطلاع رسانی رسانه‌های خبری که از وجود مفاسد خبر می‌دهند اما درباره رسیدگی و به نتیجه رسیدن آن اطلاعاتی نمی‌دهند، گفت: در همین پرونده شهرام جزایری ۵۰ میلیون دلار از خارج به کشور بازگشت. 
حال حکم قضائی اش باقی مانده؛ اما چرا افرادی که در زمینه خبر کار می‌کنند، از این موضوع که این اموال به کشور بازگشته سخنی نمی‌گویند؟ 
وی در پایان، در ارزیابی ملاقات‌های مردمی با مدیران دستگاه قضائی گفت: در این دیدارها نواقص کار، قوانین و روند رسیدگی به پرونده‌ها نیز آشکار می‌شود. 
هرچند ممکن است برخی رسانه‌های خارجی روی چند زندانی سیاسی متمرکز شوند، اما در زندان‌های ما تحولات مثبتی رخ داده که از برکات خوب همین دیدارهاست. 

کادر فنی پرسپولیس رسما معرفی شد
سوبل: با اختیار تام کارم را شروع می‌کنم

خبرنگار همشهری: تلفظ صحیح نام سرمربی آلمانی پرسپولیس «سوبل» یا «زوبل» چندان مهم نیست که وقت و نیروی خود را صرف آن کنیم. هرکس هرجور که دوست دارد نام او را بنویسد و صدایش کند. برای ما مهم این است که مسوولان پرسپولیس در گزینه موردنظر ملاک‌های گزینش را رعایت کرده و انتخابی درست برای تیمی بزرگ و بحران زده کرده باشند. در چنین صورتی ما به همراه خیل عظیم دوستداران این تیم پس از مدت‌های مدید شادی را کاملا زیر پوست خود حس کرده و به شوق بازی‌های پرقدرت این تیم هورا خواهیم کشید. پرسپولیس و استقلال برای ما هیچ فرقی نمی‌کند، همانطور که پاس، فولاد، سپاهان، ملوان، برق شیراز و …. برای ما این چنین هستند. دلمان می‌خواهد فوتبال تازه حرفه‌ای شده باشگاهی ما روند تکاملی اش را درست و روی اصول بپیماید و به راحتی از هم فرو نریزد. 
شاید انتخاب اشتباه در گزینه موردنظر در تیم هایی غیر از استقلال و پرسپولیس عوارض چندانی برجای ننهد، اما این مهم درمورد دو تیم پرطرفدار و قدیمی کشور صدق نمی‌کند و میلیون‌ها نوجوان و جوان آمال و آرزوهای خود را در موفقیت‌های این دو تیم جست وجو می‌کنند. این نکته را «حجت الله خطیب» به عنوان یک مدیر ورزشی باتجربه خوب درک کرده و در جلسه مطبوعاتی معرفی سرمربی جدید پرسپولیس می‌گوید: پرسپولیس یک باشگاه مردمی است و دارای اعتبار زیادی در کشور است. 
تلاش هایی که در سطح باشگاه انجام می‌گیرد، دارای یک وجه ملی است و من به دلیل حمایت‌های همه جانبه مقام محترم ریاست جمهوری و رییس سازمان تربیت بدنی از این باشگاه سپاسگزارم. ما هم آرزو می‌کنیم که پرسپولیس با این سرمربی آلمانی و ورود مجدد علی پروین و محمود خوردبین به عنوان مدیر فنی و سرپرست به همان جایگاه واقعی خود برسد. البته خطیب مدیرعامل جدید پرسپولیس در این جلسه از احداث ورزشگاه در شهر پرند و همچنین فعالیت این باشگاه در رشته‌های پرطرفدار و جذاب والیبال، بسکتبال، کشتی، تکواندو و هندبال خبر داد. ما نیز مطمئن هستیم که پرسپولیس با برداشتن صحیح گام‌های نخست در زمینه حل و فصل مشکلات فوتبال و ایجاد امکانات بایسته برای آنکه بتواند مثل دهه‌های گذشته تاثیر وجودی اش را در همه رشته‌های ورزشی بگذارد، باید از قالب فعالیت تک رشته‌ای در ورزش پرجاذبه فوتبال بیرون آید ولی همه این کارها پس از سروسامان یافتن فوتبال میسر و عملی خواهد بود. 
ماحصل صحبت‌های پروین و «راینر سوبل» در نشست مطبوعاتی و رادیو و تلویزیونی باشگاه پرسپولیس را می‌خوانید. 
همه چیز با نظر «سوبل» خواهد بود
علی پروین مدیرفنی پرسپولیس با تاکید بر اینکه تمرینات این تیم با نظر «سوبل» آغاز خواهد شد گفت: آنچه را که او بخواهد برایش فراهم می‌سازیم تا بتوانیم عنوان قهرمانی را در لیگ برتر به دست آوریم. 
پروین همچنین از حضور ابراهیم میرزاپور به عنوان دروازه بان فصل آینده پرسپولیس خبر داد و افزود: با آمدن رهبری فرد، انصاریان را هم جذب خواهیم کرد. 
وی درباره مربیگری استیلی گفت: تمامی دستیاران «راینر سوبل» با نظر مستقیم او انتخاب خواهند شد ولی باتوجه به اینکه او اعلام کرد نیاز به یک رابط با تیم‌های پایه دارد ما استیلی را به او پیشنهاد داده‌ایم. 
مربیگری پرسپولیس برای من افتخار است
این مربی ۵۶ ساله درباره سوابق کاری خود گفت: من در اصل مدرس رسمی فوتبال هستم و دوره‌های لازم را در کلن آلمان گذرانده‌ام. 
مربیگری تیم بزرگی مانند پرسپولیس برای من یک افتخار است. 
۵ سال قبل در قاهره افتخار سرمربیگری تیم الاهلی را داشتم که از نظر هواداران میلیونی قابل مقایسه با پرسپولیس است، من از فشارهای زیاد احتمالی نسبت به کار در چنین باشگاه بزرگی کاملا اطلاع دارم و مطمئن هستم که با ارایه دیسیپلین خاص بتوانیم بازی‌های خوبی را انجام دهیم و تجربیات خود را در عرصه بازیگری و مربیگری انتقال دهیم. 
سوبل در ادامه با اشاره به این که تاکنون با تیم هایی که مسئولیت آنها را بر عهده داشته و بازی کرده است سه بار قهرمانی آلمان، سه بار قهرمانی جام باشگاه‌های اروپا، یک بار قهرمانی جام حذفی و سه بار قهرمانی با تیم الاهلی و یک بار قهرمانی در سوپر کاپ جام عربها را به دست آورده است یادآور شد: در قرارداد خود تمامی اختیارات تیم را برعهده گرفته‌ام و تمرینات را با نظر خود اداره خواهم کرد. 

سریال کانادا فیلم محبوب اردونشینان والیبال

گروه ورزشی: تیم ملی والیبال ایران آخرین مراحل آماده سازی خود را برای سفر به کانادا طی می‌کند. 
پس از اولتیماتوم رئیس فدراسیون مبنی بر ناآماده بودن بازیکنان
 «پارک کی ون» تمرینات سفت و سخت‌تری را در دستور کار قرار داده تا شاگردانش را هر چه زودتر به مرز آمادگی و شرایط مسابقه‌ای برساند. فشار تمرینات به حدی است که پیمان اکبری کاپیتان تیم ملی می‌گوید: بازیکنان در مقابل شدت تمرینات کم آورده‌اند. 
در حال حاضر جدا از تمرین و بازیهای تدارکاتی سریال بازیهای کانادا فیلم محبوب اردونشینان است و در پایان هر مرحله از تمرین «پارک کی ون» به اتفاق شاگردانش نقاط قوت و ضعف کانادا را در چارچوب بازیهای انتخابی المپیک آتن در توکیو مقابل حریفان برای آنان تجزیه و تحلیل می‌کند. تیم ایران یکشنبه آینده عازم کانادا می‌شود. 
جدال در رم
مرحله نهایی پانزدهمین دوره لیگ جهانی والیبال از فردا در شهر تاریخی رم ایتالیا آغاز می‌شود. 
ایتالیا، صربستان مونته نگرو، بلغارستان و برزیل چهار تیم حاضر در این مرحله هستند که در روز نخست ایتالیا با صربستان و برزیل با بلغارستان دیدار می‌کنند. 
سیزده میلیون دلار جایزه در انتظار تیم‌ها و بازیکنان برتر این دوره از مسابقات است. 

رییس جمهور در جمع ملی پوشان فوتبال: 
در جام ملت‌های آسیا از جان مایه بگذارید

گروه ورزشی: سید محمد خاتمی رییس جمهور کشورمان بعدازظهر دیروز در جمع هیات رییسه، مسئولان، مربیان و اعضای تیم ملی فوتبال ایران گفت: بدون تردید مبالغی که برای فوتبال در عرصه اقتصاد جهانی رد و بدل می‌شود، همپای فعالیت‌های بزرگ اقتصادی دنیاست. 
وی با بیان این که این امر نشانه موقعیت ممتاز فوتبال در دنیا در مقایسه با شاخه‌های دیگر ورزشی است، اضافه کرد: گرچه هر ورزشی، جذابیت‌ها، ظرافت‌ها و خواست‌های خودش را دارد، اما از نظر کشش، جذابیت و امکاناتی که در دنیا برای این رشته می‌گذارند، هیچ یک از رشته‌های ورزشی به پای فوتبال نمی‌رسد. 
رئیس جمهوری خطاب به بازیکنان تیم ملی فوتبال گفت: شما می‌توانستید در هر رشته‌ای ورزشکار شوید اما به رشته فوتبال آمدید، لذا وظیفه شما سنگین‌تر شده و خیلی از دلها به ساقها، حرکت‌ها و تلاش‌های شما بسته شده است. 
وی با بیان این که هیچ چیز به اندازه یک پیروزی تیم فوتبال ما در عرصه مهم جهانی، مردم را خوشحال نمی‌کند، اظهار داشت: وظیفه شما سنگین است و شما باید کمبودها در این زمینه را جبران کنید و پیروز شوید. 
وی با بیان این که با همه استعدادها و آمادگی به جام جهانی و المپیک راه نیافتیم، گفت: امیدوارم با همه همت خود در جام ملتهای آسیا و بعداز آن در جام جهانی موفق باشید. 
رئیس جمهوری افزود: اراده و همت به خرج دهید و باید هم در جام ملتهای آسیا و هم پس از آن، بازیهای مقدماتی جام جهانی از جان مایه بگذارید که حضور شما در جام جهانی برای ملت ما غرورانگیز و افتخار آفرین است. ازلحاظ روحی بر خودتان مسلط باشید و انشاءالله پیروز می‌شوید. 

دوومیدانی جوانان جهان
 «مهدی شاهرخی» چهارم شد

گروه ورزشی: «مهدی شاهرخی» پرتابگر جوان ایران که در رقابتهای دوومیدانی جوانان جهان در شهر «گیریستو» ایتالیا شرکت کرده است، به مقام چهارم پیکارهای پرتاب وزنه دست یافت. 
شاهرخی در این رقابت‌ها با پرتاب وزنه به مسافت ۸۰/۱۹متر در رده چهارم ایستاد. این پرتابگر جوان کشورمان در دور مقدماتی در میان ۳۲ پرتابگر بهترین حد نصاب را کسب کرد و به دور نهایی راه یافت. 
گئورگی ایوانف از بلغارستان با پرتاب وزنه به مسافت ۲۰ متر و ۷۰سانتیمتر به مدال طلا دست یافت. 
وی سال گذشته در رقابتهای دوومیدانی جوانان جهان به مدال برنز این ماده دست یافته بود. 
یاکوب گیز از لهستان با حدنصاب ۰۵/ ۲۰ متر به مدال نقره دست یافت و الکساندر گرکوف از روسیه با ۹۸/ ۱۹ مدال برنز این ماده را به خوداختصاص داد. 
رقابتهای پرتاب چکش و دیسک که در این ماده کاوه موسوی و احسان حدادی از کشورمان حضور دارند، امروز (پنجشنبه) برگزار خواهد شد. 
تیم دوومیدانی جوانان ایران برای شرکت در رقابتهای دوومیدانی قهرمانی جوانان جهان هم اکنون در ایتالیا بسر می‌برد. 

دکتر رضا قرخانلو: 
فدراسیون ورزش دانشجویی تا آخر امسال ایجاد می‌شود

گروه ورزشی: معاون فرهنگی آموزشی سازمان تربیت بدنی می‌گوید: در اجرای طرح جامع ورزش، چند سازمان و فدراسیون جدید در کشور ایجاد می‌شود. 
دکتر رضا قرخانلو می‌افزاید: فدراسیون ورزش دانشجویی و فدراسیون ورزش کارگری از جمله فدراسیون‌های جدیدی هستند که در کشور ایجاد خواهد شد. به گفته وی، همچنین سازمان ورزش قهرمانی و ورزش حرفه‌ای نیز از سازمان‌های جدیدی هستند که باید در کشور ایجاد شود. وی گفت: با تشکیل فدراسیون ورزش کارگری که در وزارت کار و امور اجتماعی ایجاد می‌شود زمینه مشارکت بیشتر کارگران در ورزش فراهم خواهد شد. 
همچنین ایجاد فدراسیون ورزش دانشجویی نابسامانی موجود در ورزش این قشر از اقشار کشورمان را از بین خواهد برد. 
قرخانلو زمان اجرای طرح جامع توسعه ورزش در کشور را از سال ۸۴ همزمان با آغاز برنامه چهارم عنوان کرد و اظهار داشت: این فدراسیون‌ها و سازمان‌ها باید تا آخر امسال ایجاد شوند. 
وی گفت: ورزش قهرمانی در کشور هم اکنون از یک آشفتگی برخوردار است که در طرح جامع این ورزش‌ها اولویت بندی و ساماندهی خواهد شد. 

دومین سرداور بدمینتون آسیایی ایران

گروه ورزشی: «محمدحسن حسین زاده» داور ایرانی که در کلاس سرداوری آسیا شرکت کرده بود با قبولی در این کلاس، عنوان دومین سرداور آسیایی بدمینتون ایران را بدست آورد. 
به گزارش روز چهارشنبه روابط عمومی فدراسیون بدمینتون، این کلاس در شهر «چائوچن» کره جنوبی در نزدیکی محل برگزاری مسابقات بدمینتون جوانان آسیازیر نظر سان از کشور آمریکا و مای میر از جمهوری چک برگزار شد. 
این دوره از کلاسها با حضور داورانی از کشورهای ایرلند، چک، اسکاتلند، ولز، مالزی، اندونزی، کره جنوبی، هند، افریقا، فیلیپین و ویتنام برگزار شد. 
داوران شرکت کننده در این دوره در جریان مسابقات جوانان آسیا موفق به گذراندن کلاس‌های تئوری و عملی شدند. 
براساس این گزارش، مسئولان کمیته برگزاری مسابقات در شهر چائوچن کسب سرداور آسیایی حسین زاده را موفقیت خوبی برای بدمینتون ایران دانستند. 
 «احمد آزادپهلوان» نخستین سرداور آسیایی بدمینتون از ایران است. 

صمیمی دومین در آسیا شانزدهمین در جهان

گروه ورزشی: فدراسیون دوومیدانی روز چهارشنبه اعلام کرد: عباس صمیمی پرتابگر دیسک کشورمان و نایب قهرمان آسیا در آخرین رده بندی جهانی این ماده که از سوی فدراسیون بین المللی دو و میدانی (یاف) اعلام شد، در مکان شانزدهم قرار گرفت. 
صمیمی با کسب ۱۱۴۶ امتیاز این عنوان را به خود اختصاص داده و در سطح آسیا نیز بعد از تائو فو از چین در مکان دوم آسیا قرار دارد. 
به همراه صمیمی، لوییز مایکل مارتینز از کوبا و روتگر اسمیت از هلند در مکان شانزده رده بندی پرتاب دیسک جهان قرار دارند. 
براساس آخرین رده بندی پرتاب دیسک جهان که دو روز پیش اعلام شده است، ویجیلیوس آللکنا از لتونی با ۱۳۹۵ امتیاز در صدر قرار دارد و روبرت فاژکاس از مجارستان با ۱۳۶۳ امتیاز در مکان دوم ایستاده است. 
لاس ریدل از آلمان نیز با ۱۲۷۵ امتیاز در مکان سوم این رده بندی قرار دارد. 

قهرمان وزنه برداری مدیرعامل جدید ذوب آهن اصفهان شد

گروه ورزشی: طی حکمی از سوی مدیرعامل شرکت سهامی ذوب آهن اصفهان، سعید آذری به عنوان مدیرعامل باشگاه فرهنگی و ورزشی ذوب آهن اصفهان منصوب شد. 
حکم انتصاب مدیر عامل باشگاه ذوب آهن اصفهان درپی استعفای حسین کفعمی مدیر عامل پیشین باشگاه ذوب آهن و بنا به درخواست هیات مدیره این باشگاه صادر شده است. سعید آذری دارای مدرک کارشناسی ارشد تربیت بدنی است وتا قبل از انتصاب به مدیریت عامل باشگاه ذوب آهن، سرمربیگری تیم وزنه برداری این باشگاه را عهده دار بود. 
وی همچنین در دوران فعالیت ورزشی خود دررشته وزنه برداری به عنوان قهرمانی آسیا رسید. 

تقدیر بسیج ورزش کشور از احسان کمیلی

گروه ورزشی: بسیج ورزش کشور از «محمد احسان کمیلی» تنها ورزشکار آسیایی در اردوی تیم هندبال منتخب جوانان جهان پس از اطلاع از حضور ورزشکار رژیم غاصب صهیونیستی محل اردو را ترک کرده بود، تقدیر و تشکر کرد. 
به گزارش روز چهارشنبه سازمان بسیج ورزش کشور، به پاس حرکت ارزشمند «کمیلی» از وی در چهارمین مراسم تجلیل از ورزشکاران جوانمرد (حامیان ملت مظلوم فلسطین) که در آذرماه سال جاری برگزار خواهد شد، تجلیل به عمل خواهد آورد. 

رکوردگیری از ملی پوشان وزنه برداری

خبرنگار همشهری: در فاصله ۴۸ ساعت تا آخرین فرصتی که فدراسیون وزنه برداری برایش زمان باقی مانده است تا اسامی ۶ وزنه بردار مورد نظر خود برای حضور در بازی‌های المپیک آتن را به مسئولان کمیته ملی المپیک اعلام کند، از ساعت ۱۷ امروز ۸ مدعی پوشیدن پیراهن تیم ملی در شهرستان لنگرود به روی تخته می‌آیند تا با شرکت در یک رکوردگیری کاملا جدی شانس خود را مورد آزمایش قرار دهند. 
سیدمهدی پانزوان، محمدعلی فلاحتی نژاد، محمدحسین برخواه، شاهین نصیری نیا، اصغر ابراهیمی، سیدهادی پانزوان، محسن بیرانوند و حسین رضا زاده ۸ وزنه برداری هستند که در رکوردگیری امروز حضور دارند. این در حالی است که از میان این جمع ۸ نفره حسین رضا زاده تنها وزنه برداری است که بدون توجه به اینکه وی امروز چه وزنه هایی را بالای سرمی برد، برای حضور در بازی‌های المپیک ۲۰۰۴ آتن انتخاب شده است. 
از میان مدعیان مطرح در وزنه برداری حسین توکلی و کوروش باقری قهرمانان المپیک و جهان که مدتی است دچار مصدومیت شده‌اند از جمله نفراتی هستند که در رکوردگیری امروز حضور ندارند. از سوی فدراسیون وزنه برداری اعلام شده است که در پایان رکوردگیری امروز دست اندرکاران این فدراسیون و کادر فنی تیم ملی وزنه برداری ایران با سنجیدن تمامی جوانب نسبت به چگونگی ترکیب تیم اعزامی به آتن تصمیم گیری می‌کنند. 

آغاز تعامل خوب

سیدمحمد خاتمی، دیروز پس از آنکه شنید مجلس به وزیر پیشنهادی وی برای وزارتخانه نوبنیاد رفاه و تأمین اجتماعی رأی داده است، این رأی اعتماد را آغاز تعامل خوب دولت و مجلس وصف کرد. 
دولت در یک سال باقیمانده عمر خود بعید است که مجالی برای اجرای مصوبات مجلس هفتم پیدا کند؛ زیرا آنچه در این مدت دولت انجام خواهد داد، اجرای قانون بودجه سال ۱۳۸۳ و قانون برنامه پنج ساله توسعه است که هر دو پیش‌تر تصویب و آیین نامه‌ها و بخشنامه‌های آنها به واحدهای تابعه قوه مجریه ابلاغ شده است. 
بنابراین آنچه خاتمی از آن به عنوان تعامل خوب دولت و مجلس یاد کرد، ظاهرا اشاره به بعد نظارتی مجلس دارد. در بعد نظارتی، مجلس از اختیار تحقیق و تفحص و پرسش و استیضاح وزیران و رئیس جمهور برخوردار است. در نخستین روزهای شکل گیری مجلس هفتم برخی گمان می‌کردند تقابل حزبی و جناحی دولت و مجلس به صف آرایی پرهیاهویی منجر خواهد شد که فضا را قطبی خواهد کرد. 
اظهارات بعضی فعالان سیاسی طرفدار دولت و برخی نمایندگان که از استیضاح وزیران کشور و راه و ترابری سخن می‌گفتند این گمان را تقویت کرد. اما از هفته گذشته که اعضای متنفذ هیأت رئیسه احتمال رأی ندادن مجلس به وزیر پیشنهادی رفاه و تأمین اجتماعی و استیضاح وزیر راه را ضعیف و حتی منتفی اعلام کردند، فضای روانی حاکم بر روابط جناح‌ها تغییر کرد. آنچه دیروز در سخنان موافقان و مخالفان وزارت سیدحسین شریف زادگان و اظهارات رئیس جمهور و رئیس مجلس بیش از هر چیز نمایان بود، تأکید مشترک بر کارشناسی کردن بحث درباره وزارتخانه جدیدالتأسیس و اولین وزیر آن بود. رئیس جمهور در نطق خود با اشاره به تاریخچه عدالت خواهی در جهان و ایران و تأکیدی که اسلام بر این موضوع دارد، وزیر پیشنهادی خود را برای انجام این مأموریت، مناسب دانست و شریف زادگان با اشاره به خصلت وزارت رفاه که پاسداری از حقوق محرومان جامعه است بر تعهد اخلاقی و دینی خود در زمینه حفظ اموال بیت المال و رساندن آن به افراد ذیحق پای فشرد. 
رئیس مجلس نیز پس از رأی اعتماد مجلس به وزیر پیشنهادی خاتمی، بر همین معنا تأکید کرد و از شریف زادگان خواست وزارتخانه خود را به کانونی برای خدمت رسانی تبدیل کند که رنگی از بازی‌های جناحی در آن دیده نشود. این همان نکته‌ای بود که شریف زادگان در نطق خود بر آن تأکید ورزیده بود و در زمان بیان آن گلویش بغض آلود شده بود. 
او در این بخش بر تعهد خود به عدم سوء استفاده از امکاناتی که در زمان ریاست بر سازمان تأمین اجتماعی دراختیار داشت تأکید کرد و حیف و میل این دارایی را شرعا حرام خواند. 
شریف زادگان همچنین به گذشته خود به عنوان عنصری پایبند به موازین اعتقادی جمهوری اسلامی اشاره کرد. در نخستین دقایق پس از رأی اعتماد مجلس به شریف زادگان، در مجلس شنیده شد که این سخنان وی بر تصمیم نمایندگان به دادن رأی اعتماد تأثیر زیادی گذاشته است. 
اکنون وزارتخانه‌ای گسترده که مسئول برنامه ریزی چندین مؤسسه و سازمان بزرگ خدماتی و امدادرسانی است، شکل گرفته و قرار است به عنوان برآیند نخستین تعامل دولت و مجلس جدید عمل کند. مسئولیت هایی که برای این وزارتخانه در نظرگرفته شده، چنان فراگیر و نیازمندان به خدمات آن چنان پرشمارند که انجام وظیفه آن تنها با همین وفاقی که دیروز در مجلس نمایش داده شد، امکان پذیر است. 
در واقع تعهدات وزارت رفاه و تأمین اجتماعی جامع همه انتظاراتی است که مردم از یک حکومت در حوزه نیازهای اجتماعی و اقتصادی دارند. و چون چنین است کامیابی تصمیم مشترک دولت و مجلس برای برآوردن این نیاز به استمرار وفاق سیاسی دولت و مجلس و دیگر قوای حکومت نیازمند است. 

تحلیلی بر انتخابات هیأت مدیره خانه موسیقی
انتقادات انتظارات و امکانات

سید ابوالحسن مختاباد
دومین دوره انتخابات هیأت مدیره اصلی خانه موسیقی، یکشنبه گذشته و با حضور منتخبان کانون‌های تخصصی برگزار شد. در این مجمع پس از گزارش مدیرعامل (فریدون ناصری)، بازرس (نصرالله ناصح پور) و معاون اجرایی (فاضل جمشیدی)، اعضای حاضر در مجمع عمومی پرسش‌ها و انتقاداتی را طرح کرده و کامبیز روشن روان (رئیس هیأت مدیره) به این پرسش‌ها پاسخ گفت. نوشته زیر نگاهی گذرا دارد به این گفت و شنودها که با هم می‌خوانیم. 
توضیح این نکته لازم است که در این انتخابات داود گنجه ای (۲۱ رأی)، نصرالله ناصح پور، هوشنگ ظریف، داریوش پیر نیاکان (۱۸ رأی)، محمد سریر و کامبیز روشن روان (۱۳ رأی) و حسن ریاحی (۱۰ رأی) به عنوان اعضای اصلی و هنگامه اخوان (۹ رأی)، فرمان مرادی و منصوره ثابت زاده (۶ رأی) به عنوان اعضای علی البدل و حمیدرضا نوربخش به عنوان بازرس اصلی (۹ رأی)، آذر هاشمی (۶ رأی)، به عنوان بازرس علی البدل انتخاب شدند. 
مباحث مطرح شده در دومین دوره انتخاب هیأت مدیره خانه موسیقی را می‌توان به دو دسته کلی تقسیم کرد. بخشی از مسائل مطروحه با وظایف و فعالیت‌های خانه موسیقی، هیأت مدیره و مدیرعامل در ارتباط مستقیم قرار داشت و بخشی دیگر از این مباحث هم خارج از حیطه فعالیت‌های خانه موسیقی بود و متأسفانه برخی از اعضاء این تفکیک را در نمی‌یافتند و در انتقادات و نکته‌های خویش گلایه هایی را طرح می‌کردند که اصولا با اختیارات خانه موسیقی در تضاد و تنافر بود. برای نمونه یکی از اعضاء این بحث را مطرح کرد که چرا هیأت مدیره در انتخاب رئیس مرکز موسیقی دخالتی ندارد و چرا هیأت مدیره رئیس را تعیین نمی‌کند و یا چرا هیأت مدیره اجازه می‌دهد که موسیقی‌های مبتذل به بازار بیاید و مجوز نشر بگیرند و یا چرا …. 
این انتظارات و توقعات سبب شد که ریاست هیأت مدیره (کامبیز روشن روان)، با توضیحات منطقی خود، بخشی از پرسش‌ها را پاسخ گوید. برای نمونه وی گفت که اصولا انتخاب یا تغییر مدیر مرکز موسیقی در حیطه اختیارات مسئولان وزارت ارشاد است و خانه موسیقی تنها کاری که می‌تواند بکند، رایزنی و در نهایت پیشنهاد افراد است و انتخاب نهایی را خود وزیر یا معاونان وی انجام می‌دهند. همچنانکه به اعتقاد نگارنده نحوه نظارت بر آثار موسیقایی و اعطای مجوز به آنها نیز از حیطه اختیارات خانه موسیقی خارج است و تمامی مراحل کار و حتی مسئولیت‌های آن برعهده مرکز موسیقی است. 
از سوی دیگر، دغدغه اصلی هیأت مدیره خانه موسیقی در دورانی که گذشت، تأسیس و تثبیت این نهاد بوده است و اینکه مسئولان و نهادهای دیگر صنفی و دولتی جایگاه آن را به رسمیت بشناسند. خوشبختانه هم اکنون چنین اتفاقی صورت گرفته است و تقریبا اکثر نهادهایی که به نوعی کارشان با موسیقی در ارتباط است، خانه موسیقی را نهادی می‌شناسند که حداقل می‌تواند در بسیاری امور به آنها مشورت دهد. همچنانکه در همین مدت هیأت مدیره خانه موسیقی توانست نظارت و گرفتن آزمون از مدرسان موسیقی را خود و حتی در محل خانه موسیقی بر عهده بگیرد و یا اینکه توانستند، دو ساختمان برای خانه موسیقی در اختیار بگیرند و یا اینکه دولت را مجاب کنند که برای آنها بودجه‌ای سالانه در نظر بگیرد و یا حدود ۱۲۰۰ نفر از اعضای خانه را بیمه تأمین اجتماعی کردند و …
این حرکات شاید در بادی امر راحت و آسان به نظر برسد، اما با توجه به بوروکراسی پیچیده و دشواری که در ادارات ایران حاکم است و بالا و برکشانیدن خانه موسیقی تا همین پایه و مایه، نباید خرد و حقیر و کم انگاشته شود. 
خانه موسیقی و هیأت مدیره آن، کاستی هایی هم دارند و این از طبیعت کار است و به قول معروف دیکته نانوشته غلط ندارد، اما به گمان نگارنده تنها راه باقی مانده برای اهل موسیقی تقویت این خانه است و البته انتقادهای راهگشا و مفید و سازنده و از همه مهمتر پیگیری مکتوب. ما (اهل موسیقی) باید بیاموزیم و یاد بگیریم که تنها با فشار آوردن به خانه موسیقی و پیگیری مستمر و منطقی خواسته هایمان می‌توانیم، هیأت مدیره را نسبت به راهی که در پیش گرفته مدد رسانیم. 
باید بپذیریم که تصمیمات هیأت مدیره می‌تواند خطا باشد، چنانکه نگارش نامه‌ای با آن انشای ستایش آمیز و اغراق گونه برای ریاست مرکز موسیقی، انتقادهای فراوانی را به دنبال داشت که در همین نشست هم برخی از اعضا به آن اشاره کردند. اما همین تذکرات و فشارها سبب می‌شود که هیأت مدیره دریابد که اهل موسیقی به کار آنها واقفند و بر تک تک اعمال آنها نظارت دارند و نسبت به آن واکنش نشان می‌دهند و یا نکته‌ای که یکی از پژوهشگران درباره تأسیس شعب خانه موسیقی در خراسان طرح کرد، مشورتی صادقانه و کارشناسانه بود نسبت به برخی رفتارهای خانه موسیقی که در صورت بی توجهی می‌تواند واکنش‌های قومی و جغرافیایی را به دنبال داشته باشد. و یا اعتراض آن عضو کانون خوانندگان کلاسیک که هیأت مدیره را توجه داد که گروه کر و ارکستر سمفونیک همیشه در طول تاریخ موسیقی این کشور، در یک مجموعه بودند و اکنون تنها نباید حقوق برخی از اعضا (ارکستر سمفونیک) را افزایش داد و به حقوق برخی دیگر (گروه کر) بی اعتنا بود. و یا باز سخن آن پژوهشگر که از بی اعتنایی به موسیقی بومی و هنرمندان موسیقی بومی توسط خانه موسیقی سخن گفت و یا پژوهشگر دیگری که از تحقیق میدانی سخن گفت که در آن ثابت شد. همه این مسائل که از جمله مشکلات ملموس اهل موسیقی است می‌تواند طرح شده و البته خانه موسیقی برای حل آنها راه حل‌های ملموسی در نظر بگیرد. به نظرنگارنده خانه

موسیقی باید برخی تغییرات را در اساسنامه خود لحاظ کند. از جمله آنها برگزاری مجمع برای هر دو ماه یکبار است، پیشنهادی که یکی از اعضاء مجمع ارائه داد که با توجه به تعداد اندک افراد مجمع قابل اجراست. البته می‌توان این فرصت را سه ماه یک بار کرد تا بتوان با این جمع به گفت وگو و بحث نشست و حاصل انتظارات و انتقادات آنها را در تصمیمات آتی هیأت مدیره ساری و جاری کرد. ضمن آنکه تغییر دیگری می‌توان در اساسنامه ایجاد کرد و آن حق حضور و رأی تمامی اعضای هیأت مدیره کانون‌های تخصصی است. در این وضعیت، تنها ۱۶ نفر به تعداد حاضراضافه می‌شوند که کل مجموعه به ۴۰ نفر می‌رسد که تفاوت چندانی با تعداد کنونی ندارد. 
در نهایت و علیرغم تمامی انتقادات مجمع عمومی هیأت مدیره قبلی، کارشان را با دادن رأی دوباره به همان تیم تأیید کرد و این نشان می‌دهد که هیأت مدیره قبلی در مجموع مورد قبول مجمع عمومی بوده است. اگر چه می‌توان پیش بینی کرد که هیأت مدیره تازه وظیفه سنگین‌تری برعهده دارد و انتظارات بیشتر است؛ چرا که دوران تأسیس و ثبات گذشته و باید پا در وادی توسعه و تکامل نهاد. در انتها باید نکته‌ای را یادآور شد و آن اینکه هیات مدیره برای دوره کاری خود قرار است چه هدفهایی را تعقیب کند. 
آیا باز هم هیات مدیره در چنبره انتخاب مسائل صنفی و یا مسائل تخصصی در خواهد ماند؟ و آیا زمان آن نرسیده که مسائل صنفی چون اختلافات میان اهل موسیقی، ناشران و تهیه کنندگان و نوازندگان و دیگر مشاغل در کانونها طرح و بحث شود. 
هیأت مدیره در دوره قبلی از پتانسیل و توان کانونهای ۸ گانه کمتر استفاده کرده است. در حالی که بخشی از وظایف نهادهای مدنی و هیات مدیره، بهره بردن از توان و استعداد کانونها و بهره گیری از توان و تخصصشان باید در اولویت قرار بگیرد. تا پشیمانی هایی چون نگارش آن نامه یا سکوت در برابر ماجرای انصراف محمد رضا درویشی از دبیری جشنواره موسیقی نواحی دامن هیأت مدیره را نگیرد وبه قول مولانا: 
مشورت در کارها واجب شود
تا پشیمانی در آخر کم شود

موسیقی و کنکور هنر

عین اله مسیب زاده*
 «هنر گل باغ زندگانیست و هنرمند دوست واقعی انسان است که این گل خوشبو را به او هد یه می‌کند». نیچه
امروزه در شرایط کنونی جامعه ما که در اغلب رشته‌های علوم انسانی، تجربی و ریاضی فارغ التحصیلان مازاد بر نیاز و فرصت‌های شغلی جامعه آمار قابل توجهی را شامل می‌شود و از طرفی ارتقای سطح فرهنگی جامعه در دستور و برنامه کار ارگان‌ها و نهادها و مسئولین قرار دارد؛ هنر جایگاه ویژه‌ای را می‌تواند به خود اختصاص بدهد، بالاخص نوع آکادمیک آن که اهمیت مضاعف پیدا می‌کند. وظیفه پرورش استعدادهای درخشان برای رشد و گسترش نوع آکادمیک هنر به عهده دانشکده‌های هنر گذاشته شده است. صرف نظر از محور «پرورش» هنرمندان متعهد و کارآمد و تأثیرگذار که مقوله بسیار پراهمیت و ظریف و دقیقی است. نحوه جذب و پذیرش این استعدادها هم نکته ویژه و مهمی است که وظیفه آن به عهده سازمان سنجش و آموزش عالی کشور نهاده شده که این کار را با برگزاری سراسری کنکور هنر انجام می‌دهد. جایگاه درس «خلاقیت موسیقی» در این نوع کنکور موضوع اصلی بحث ما در این مجال و مقال است. 
در هر رشته هنری رکن اول کسب مهارت و ارتقای تکنیک و تحصیل معلومات تخصصی و رکن دوم به خرج دادن خلاقیت می‌باشد که خود شهودی است که در اثر درک و دریافت مباحث و مسایل متافیزیکی (ماوراءالطبیعه) هنر حاصل می‌شود. در واقع این بعد از هنر وجه تمایز و تشخص هنر از سایر علوم و فنون است. 
رکن اول اکتسابی بوده و در اثر تمرین و تحصیل به تدریج به دست می‌آید، اما رکن دوم یک مفهوم انتزاعی و تجریدی است که اگر چه بخش قابل توجهی از آن ذاتی است، لیکن در اثر پرداخت علاقه مندانه به هنر و ایجاد ارتباط با وادی وسیع آن می‌توان آن را پرورش داده و به فعلیت در آورد. در واقع خلاقیت هم مثال عشق آمدنی است نه آموختنی. 
از منظر علمی و آکادمیک برای به فعلیت در آوردن خلاقیت و آفرینش، درک صحیح از عناصری مانند ترکیب بندی، تضاد، تناسب و تعادل، تقارن، جو و فضا، دیناماسیون، ریتم، حرکت، هارمونی و هماهنگی، تزئینات لازم و ضروری می‌نماید و در این میان ناب و مجرد بودن این عناصر طوری که حدود آنها به انتزاع میل کند ملاک ارزش خواهد بود. با کمی تأمل و البته تعمق مشاهده می‌کنیم که همه این عناصر به شیواترین و زیباترین صورت و شکل خود در هنر موسیقی موجود و مستتر است. لذا مبرهن است که در جهت پرورش خلاقیت و به دنبال آن توفیق در هر رشته هنری پرداختن به موسیقی در کنار و به موازات آن می‌تواند نقشی تعیین کننده ایفا نماید. کما اینکه در مورد هنرمندان بزرگ و نامی تاریخ تجربه آن را ثابت کرده است. 
پیرو آگاهی از چنین حقیقتی، مسئولین سازمان سنجش عالی کشور در رپوتوار دروس و سؤالات مورد آزمون کنکور سراسری هنر تعداد ۲۰ تست موسیقی را تحت عنوان درس «خلاقیت موسیقی» گنجانده‌اند. به این منظور که داوطلبین و هنرجویان ضمن فهم اهمیت موسیقی در هنر، آشنایی بیشتر و نزدیکتری با آن پیدا کنند. صرف نظر از محققانه و مدبرانه بودن این اقدام، نکته ابهام با توجه به تعدد و گستردگی محورهای مورد بحث در موسیقی، در محدوده این آشنایی نهفته است. تجربه کنکور سال‌های ۷۵ الی ۸۱ مبین آن است که این محدوده شامل آشنایی با مبانی موسیقی کلاسیک غرب و موسیقی کلاسیک ایرانی و مختصری از تاریخ و تحولات این دو نوع موسیقی بوده است. کما این که بر این اساس کتاب هایی هم برای کمک به داوطلبین کنکور هنر تدوین و منتشر شده است و مدرسین درس خلاقیت موسیقی در کلاس‌های کنکور این تجربه‌ها را ملاک تدوین طرح درسی خود قرار داده‌اند. 
اما در دو سال اخیر (کنکور سال ۸۲ و ۸۳) شاهد این بودیم که اولا کتابی از طرف سازمان سنجش برای این درس معرفی شده است که نه تنها از عرف سال‌های گذشته کنکور پیروی نمی‌کند بلکه مطالب آن فاقد جامعیت (۱) و انسجام و نظم لازم و متن آن فاقد روشنی در حد وسع معلوماتی یک داوطلب است. 
ثانیا: سؤالات دو ساله اخیر موسیقی در کنکور هنر اغلب نامتناسب و فاقد پشتوانه علمی هدفمند برای آزمون گروه کثیری از داوطلبین بوده که یکسال وقت و هزینه و انرژی قابل توجهی برای آموختن مطالب گوناگون و زیادی از موسیقی صرف نموده و توقع آن را دارند که با پاسخگویی به سؤالات منطقی مطروحه راه ورود به دانشگاه را برای خود هموار سازند. به طور کلی سؤالات و نحوه انتخاب و طرح و تنوع موضوعی آنها نمی‌تواند عادلانه ملاک سنجش اطلاعات و معلومات موسیقیایی یک داوطلب هنر برای ورود به دانشگاه چه در رشته موسیقی و چه در سایر رشته‌های گروه هنر باشد. این خود تأثیر نابسزا و نامطلوبی در روحیه و کار داوطلبین و متعاقبا خانواده آنها می‌گذارد و مهم‌تر آن که برای کنکور آتی این موضوع موجب سردرگمی داوطبین و مدرسین درس خلاقیت موسیقی در کلاس‌های کنکور و البته تنزل شأن و اعتبار درس موسیقی در کنکور هنر و مدرسین آن خواهد شد. 
لذا شایسته است مسئولین ذیربط اقدام مقتضی را در جهت تدوین و نگارش کتابی در خور و جامع و هدفمند و البته طرح سؤالاتی با درونمایه انتخاب دقیق و عادلانه داوطلبین و هنرجویان شایسته و مطلع و در نهایت راهیابی افراد لایق به دانشگاه و به دنبال آن تحقق هدف مقدس و والای ارتقای سطح هنر و فرهنگ ایران اسلامی به عمل آورند. شایان ذکر است تشریک مساعی موسیقیدانان مورد نظر سازمان سنجش و آموزش عالی و نمایندگان مدرسین درس خلاقیت موسیقی در کلاس‌های کنکور راهگشا خواهد بود. 
۱- با توجه به سؤالات مطروحه در کنکور، در سال انتشار کتاب و سالهای قبل از آن. 
* کارشناس موسیقی و کارشناس ارشد پژوهش هنر

خبر
همایش بزرگداشت صفی الدین ارموی

فرهنگستان هنر به منظور شناخت وبررسی جنبه‌های مختلف هنرهای اسلامیایرانی، همایش بین المللی «بزرگداشت صفی الدین ارموی» موسیقیدان و خوشنویس قرن هفتم هجری را بهمن ماه امسال برگزار خواهدکرد. 
به گزارش خبرگزاری فارس دراین همایش که از چهارم تا هفتم بهمن سال جاری در تهران و ارومیه برپا خواهد شد، علاوه بر سخنرانی هنرپژوهان داخلی و خارجی، اجرای زنده موسیقی، نمایشگاه نسخ خطی وچندین برنامه جنبی دیگر برگزار می‌شود. 
گزارش خبرنگار ما به نقل از منابع فرهنگستان هنر حاکیست: صفی الدین ارموی عبدالمومن ابن یوسف بن فاخر (متوفی ۶۹۳ه. ق. / ۱۲۹۴ م. در بغداد) نظریه پرداز بزرگ موسیقی و آهنگساز و موسیقیدان ایرانی الاصل، از خاندانی در شهر ارومیه بود، ولی خود او در شهر بغداد زاده شد و یا دست کم در خردسالی با خانواده‌اش به بغداد رفت. 
ارموی در مدرسه مستنصریه بغداد به تحصیل پرداخت و به دربار مستعصم (متوفی ۶۵۶ ه. ق. ۱۲۵۸م.) آخرین خلیفه عباسی راه یافت. او هر چند ابتدا به کار خوشنویسی، کتابداری و منشیگری برای مستعصم مشغول بود اما دیری نگذشت که ندیم، عودنواز و موسیقیدان برجسته دربار او گردید. 
نکته قابل توجه در زندگی ارموی اینکه؛ پس از استیلای هولاکو خان بر بغداد، خانواده و اموال صفی الدین به خاطر آوازه بلند او در موسیقی، از خطر قتل و تاراج ایمن ماندند؛ و سالیانه ده هزار دینار مقرری برای او تعیین شد و نزد علاءالدین عطاءالملک جوینی (۶۸۱-۶۲۲ ه. ق) -مولف کتاب جهان گشا- که از سوی ایلخانان به حکومت بغداد و خوزستان گمارده شده بود، چنان تقرب یافت که به ریاست دارالانشای بغداد برگزیده شد. ولی پس از سقوط خانواده جوینی، صفی الدین به تنگنای مالی گرفتار شد، چندان که سرانجام به دلیل سیصد دینار وام در زندان درگذشت. 
مهم‌ترین آثار او در موسیقی در کتاب الادوار و الرساله الشرق الشرقیه به نام شرف الدین هارون، پسر شمس الدین جوینی است که هر دو کتاب به زبان فرانسوی ترجمه و چاپ شده است. 
صفی الدین را بنیانگذار یا تدوین کننده مکتب «منتظمیه» درموسیقی دانسته‌اند. ویژگی این نظام موسیقیایی این است که در آن اکتاو (هنگام) به هفده فاصله تقسیم می‌شود و صاحب نظران این تقسیم بندی را در مقایسه با گام باخ -گام معتدل- که در آن اکتاو به دوازده فاصله تقسیم می‌شود کاملتر دانسته‌اند. روش صفی الدین را بسیاری از موسیقیدانان ستوده و برخی مستشرقین نیز صفی الدین را زارلینوی شرق دانسته‌اند. 
خاطرنشان می‌شود که صفی الدین دو نوع ساز زهی نیز اختراع کرده است. یکی نزهت (نوعی پسالتریون، دارای ۱۰۸ وتر) و دیگری مغنی که نوعی عود است. 

به بهانه درگذشت استاد زنده یاد احمد ستوده، سازنده نامی ساز قانون
جان سوده ستوده

علیرضا پورامید
ماییم چو قانون و یکی سینه صد چاک و گشوده
تا باز در آید ز در عاطفه و مهر، ستوده
نامه‌ای که تاریخ نگارشش اوایل دهه ۶۰ و سرشار از دقایق عاطفی و حاوی شورانگیزترین ابرازات و درونی‌ترین احساسات یک مرد نسبت به همسرش بود در جوف جعبه در بسته ساز قانون او، سربسته و سر به مهر و سراسر مهر، چونان ودیعه و به تعمد، تعبیه گشته تا در اوایل دهه ۸۰ همان وقت که آن ساز محتاج بازسازی و مرمت شد، رمزگشایی گردد و در معبر دست و معرض دید و مهبط دل مخاطب، قرار گیرد و غافلگیرش کند روح نگارنده آن که دیگر جسمش در قید حیات خاکی نبود با نگاهی افلاکی و لبخندی رضایتمند، شاهد و ناظر بازگشایی نامه پس از حدود ۲۰ سال و برونریز هر آنچه در درون و دل، سالها شاید نمی‌توانست و یا جایش نبود که بگوید
نامه را چون می‌بری قاصد، زبانی هم بگو
نامه را آهسته واکن، دل در آن پیچیده‌ام
نگارنده آن نامه استاد احمد ستوده و روی سخنش با همسر هنرمندش ملیحه سعیدی بود، سخنهایی که در طول زندگی مشترکشان مجال صراحت نیافته بود که از جنس صحبتهایی است که عظمت احساس از یک سو و ناتوانی واژه‌ها از سوی دیگر، گوینده را وامی دارد که متوسل به بیانی غیرمستقیم و یا با واسطه و غیرحضوری و … با شنونده خویش سخن بگوید و او این روش را که سرشار از شوریدگی و شاعرانگی و به نوعی مبتکرانه و خلاقانه به شمار می‌آید برگزیده و … شاید هم به قول ظریفی: در زمان حیات هرگز همسرش بدو مجال سخن نداده است؟!! 
از طنز جمله آخر که بگذریم، این نوع علقه و دلبستگی و رابطه انسانی در روزگاری که پیوندها سست و ارتباطها سرد و حوصله‌ها تنگ و مهربانیها کم رنگ و ابتکار و ذوق در بیان احساس و شوق، جای خود را بعضا به خشونت، بی اعتنایی و یا التماس داده است چقدر جلوه و نمود زیبایی دارد و چه خوب که مورد توجه قرار گیرد. 
احمد ستوده متولد اول آبان ۱۳۲۴، دانش آموخته مدرسه عالی ادبیات و زبانهای خارجی و صاحب نظر در رشته زبان و ادبیات فرانسه و انگلیس، همچون اغلب عاشقان و سوختگان وادی عشق و معرفت، دعوی دلدادگی به همسر و دلسپردگی به هنر را در عمل اثبات نمود. وی با شاگردی استاد ابراهیم قنبری مهر و همزبانی با ادبیات چوب و سیم و نغمه و نوا، اقامت در سرزمین عشق و عاطفه و احساس را برگزید و شگفت از این راه که با یک برق نگاه، محمدحسین بهجت خشکنابی (شهریار) را از ادامه تحصیل در رشته پزشکی منصرف و به شعر و شاعری کشاند و یا گرمی و گیرایی کلام دکتر حسین کریمان که با بهاءالدین خرمشاهی و کامران فانی آن کرد که طب را وانهادند و به قدم زدن و دم زدن در فضای هنر و ادبیات و شعر و معرفت پرداختند. 
خوب شد اهل دل از مدرسه آزاد شدند
خوبتر این که به میخانه اقامت کردند
او تحت توجهات و راهنمایی‌های ارجمند استادگرانمایه و گرانپایه، پدر صنعت هنر سازسازی «آقای ابراهیم قنبری مهر» به ساخت و تکامل ساز قانون پرداخت و به این ساز که اشتهار و رنگ و بویی غیرایرانی دارد و داشت با سعی و تلاش و تحقیق و مشورت، هویتی ایرانی بخشید. روح جستجوگر پژوهنده وی، عامل یافتن راهها و روشهایی شد که با ابداع و ابتکار، به رغم مشکلات فراوان و دشواریهای بسیار به رفع نواقص و محدودیتهای این ساز در بیان لحن و لهجه ایرانی، توفیق پیدا کرد. او تنها سازنده قانون است (تا امروز) که به شکل اختصاصی و ویژه به ساخت و تولید این ساز پرداخت و تمام سال هایی را که به ساخت و ساز مشغول بود، مصروف تجربه اندوزی، آزمون و خطا، امتحان چوب‌ها و سیم‌ها و خلق ساز قانون نمود. بخشی از ابداعات او در ساز قانون به این شرح است: 
۱- ساخت پرده گردان لولایی ثابت با ریل آلومینیومی و ساخت پرده گردان کشویی در انواع فلزی - چوبی- ثابت- فنری- متحرک
۲- ساخت و عملی نمودن تاندور بر روی قانون
۳- درجه بندی سیم‌های قانون- تغییرات در قطر- پوشش- جنس سیم‌ها
۴- تغییرات در جهت تکمیل و تکامل گوشی‌ها به لحاظ جنس - اندازه- پیم گذاری
۵- تغییرات در خرکها و پایه ها- کاسه پوست- و بهره گیری از المنت برای ثابت ماندن پوست در سرما و گرما
۶- تغییرات در اندازه کلاف- سیم گیر- پل گذاریها- شبکه صوتی - گستره صوتی و رنگ صوتی و …
چند ساز ساخته ایشان و یا آثار بازسازی شده توسط ایشان که طراحی آن به وسیله استاد قنبری مهر انجام شده و در موزه موسیقی و مرکز موسیقی موجود می‌باشد (سازهایی که در عکس هستند) چون گلی از بهار و مشتی از خروار، به نیکی بیانگر ذوق و مهارت و خلاقیت آن هنرمند درگذشته است و مایه خوشحالی است که تحقیقات او و بهره گیری از آن تجارب اینک توسط فرزندش علیرضا ستوده (مهندس صنایع چوب و سازنده قانون) دنبال می‌شود و میراث مکتوبش که محصول پژوهش‌ها و آثار قلمی و ترجمه‌های او در مورد قانون است با تلاش و تکمله خانم ملیحه سعیدی در آینده نزدیک، ان شاءالله به شکل کتاب منتشر خواهد شد- آخرین بار او را در سالهای ۷۸ و ۱۳۷۷ در حالی که از شدت بیماری سرطان، ضعیف و رنجور گشته بود در استودیو بل دیدم که مثل همیشه مشتاقانه و مهربانانه، نگران و پی گیر کارهای موسیقایی همسرش و تولید نوارها و آلبومهای ایشان بود. 
او روز جمعه هفدهم تیر ماه ۱۳۷۹ از بند قفس تن رهید و به گلشن جانان رسید- روحش شاد باد. 

بیماری مونتاژ- بخش پایانی
انحصار

اشاره: 
بخش نخست گزارش بیماری مونتاژ با نگاهی گذرا به روند تحول تولید خودرو در ایران از آغاز تاکنون را در شماره پیش خواندید. در آن بخش بر حاکمیت دیدگاه متکی بر مونتاژ خودرو به عنوان روش غالب تولید اشاره و تأکید شده بود که صنعت خودرو در ایران از ارتباط منطقی و واقعی با دیگر بخش‌های صنعت کشور محروم شده است. 
علاوه براین، نظارت ناکافی مسئولان صنعتی بر این بخش، موجب شده است که مقررات تدوین شده برای خودروسازی کمتر اجرا شود و تعهدات خودروسازان اغلب معوق بماند. 
واقعیت این است که شراط انحصاری حاکم در این صنعت، امید به بهبود سریع فرایند تولید در این بخش را از چشم انداز علاقه مندان به توسعه صنعتی کشور و مصرف کنندگان دور کرده است. در بخش دوم و پایانی در گفتگو با دو تن از کارشناسان و اقتصاددانان و یکی از مسئولان این بخش تلاش شده تا مسائل و مشکلات موجود دراین صنعت از دیدگاه آنان ارزیابی و کنکاش شود. 
انحصار مشکل اصلی بسیاری از بخش‌های اقتصاد ایران است. وجه حاکم انحصار در ایران انحصار دولتی است. 
در ایران، هر انحصاری، ویژگی‌ها و دلایل متنوع و خاص خود را دارد. بخش عمده‌ای از این انحصارات مبنای قانونی نداشته و ریشه در تصمیم‌های مقطعی مقامات دولتی و محلی دارد. برای مثال برخی از انحصارات موجود در ایران که هم بخش خصوصی و هم بخش دولتی از آن سود می‌برند محدودیت‌های اعمال شده در تجارت خارجی است. این موانع سبب افزایش قیمت کالاهای وارداتی و ایجاد شرایط انحصاری برای تولید کنندگان داخلی شده است. 
روی دیگر این سیاستگذاری به محدودیت‌های دولت در تأمین ارز باز می‌گردد که به تحکیم موقعیت انحصاری بنگاه‌های اقتصادی داخلی منجر شده است. 
این امر نیز به اتکای بی چون و چرای دولت به درآمدهای نفتی باز می‌گردد که شرایطی را فراهم کرده تا دولت راسا و بنا به ضرورت به ایفای نقش یک بنگاه اقتصادی بپردازد و موانع پیش روی فعالان اقتصادی را رفع کند. مشکل دیگر انحصار این است که برخی بخش‌های اقتصادی به عنوان محل کسب درآمد دولت عمل کرده‌اند و به این ترتیب نقش انحصاری خود را افزایش داده و تحکیم بخشیده‌اند. این شرایط انحصاری به دلیل محدودیت بازارهای داخلی و عدم دسترسی به بازارهای صادراتی به عدم رشد کیفی و ناتوانی این بخش‌ها منجر شده، آنها را به کمک‌های دولتی بیشتر وابسته کرده و انحصار را شدت بخشیده است. 
بهترین نمونه این انحصارها در ایران در صنایع خودروسازی نمود یافته است. بسیاری از صنایع علیرغم حمایت‌های دولتی به شکل‌های گوناگون در برابر واردات با تعرفه‌های ناچیز یا قاچاق آسیب پذیر هستند و در مجموع دو راه بیشتر در مقابل آنان نیست یا تعطیلی و یا اصلاح ساختار. اما صنایع خودروسازی به دلیل موانعی که قاچاق آن را تقریبا غیرممکن می‌کند به طور طبیعی از شرایط انحصاری برخوردارند. 
حجم و وزن بالا، موانع شماره گذاری و خرید و فروش از قاچاق خودرو با تعداد زیاد جلوگیری می‌کند، به همین دلیل عدم پویایی در این صنعت بیشتر است. هر چند در بیشتر بنگاه‌های صنعتی کشور رشد و تکامل درونی وجود نداشته است ولی در این صنایع این ویژگی بیشتر است. 
اگرچه در سال‌های اخیر سرمایه گذاری هایی در زمینه تحقیق و توسعه انجام شده، اما این اقدامات به دلیل فقدان جوشش درونی به افزایش بهره وری، کسب دانش فنی و اصلاح فرایند تولید منجر نشده و در آینده این سرمایه گذاری‌ها نیز بلااستفاده رها خواهد شد. 
گفتنی است، شرایط انحصاری به عدم رقابت داخلی در این صنعت منجر شده است و توجه به خواست مشتری که ویژگی بنگاهداری و نیز راهی برای اصلاح ساختار و افزایش بهره وری است در این صنعت از بین رفته است. 
هیچ تولیدکننده‌ای نیز نتوانسته است برای ایجاد رقابت در این صنعت پا بگیرد، رشد کند و تلاش‌ها برای چنین رویکردی نمی‌تواند موفق باشد. امروز شاهد هستیم که هر حرکت فعالان اقتصادی برای کسب سود از این بازار با مقاومت مسئولان این بخش مواجه می‌شود. زمانی که اعلام می‌شود یک مدیر سابق در این بخش قصد تولید بنز دارد، صنایع دولتی با اعمال قدرت و فشارهای گوناگون تلاش می‌کنند از چنین کاری جلوگیری کنند و خود به تولید این نوع خودرو روی آورند. اگر تولید کننده‌ای نیز مدعی عرضه و تولید خودرویی با کیفیت و قیمت‌های پایین‌تر شود با اهرم‌های قدرت دولتی تحت فشار قرار می‌گیرد و صنایع دولتی راسا با طرف‌های خارجی وارد مذاکره می‌شوند و تلاش می‌کنند با استفاده از قدرت انحصاری فرصت‌های بهتری برای آنان ایجاد کنند و انحصار را حفظ کنند. در واقع همکاری وزارت صنایع و خودروسازان به شرایط انحصاری در این بخش تداوم می‌بخشد. 
شرایط در این بازار در حال حاضر به گونه‌ای است که راهی جز واردات برای ایجاد رقابت وجود ندارد. این مسئله نیز با توجه به دو مشکل اساسی با موانع جدی روبه رو است. نخست تنیدگی انحصار صنایع خودرو به بدنه دولت است که از وارد آمدن هر گونه خسارت به این بخش جلوگیری می‌کند. 
دوم، محدودیت ارزی است که دست سیاست گذاران را برای هر گونه اقدام در این زمینه بسته است. 
اگرچه در سال‌های اخیر با مربوط کردن واردات خودرو به درآمدهای دولت در بودجه سالانه، فشار برای واردات تشدید شده اما نفوذ صنایع خودروسازی با شعار حمایت از تولید داخلی تاکنون مانع واردات شده، به طوری که سال گذشته موجب کسری بودجه دولت و بروز مشکلات فراوان نیز گردید. 
امسال اما وزنه نیاز مالی دولت کمی چربید و کاهش تعرفه‌ها به ۱۳۰ درصد زمینه واردات، برخی انواع خودرو به کشور را فراهم کرده است. 
علاوه بر واردات راه حل دیگری که برای اصلاح در این بخش صنعتی وجود دارد اعمال قدرت از سوی دولت برای شکستن انحصار و اصلاح آن است. 
اگر در این زمینه تصمیم جدی گرفته شود می‌توان با انتصاب مدیران با سابقه روشن و اختیارات کافی، کارکرد سیاسی این صنعت را متوقف کرد و با حاکمیت شرایط بازار در آن و ایجاد بسترهای لازم برای فعالیت سرمایه گذاران داخلی و خارجی به سوی تحول جدی در این صنعت گام برداشت. 
واقعیت این است که تفاهم و هماهنگی مدیران بنگاه‌های خودروسازی و مقامات دولتی برای حفظ جایگاه خود، راه هرگونه تحول در این بخش را بسته است. تحول جدی زمانی رخ می‌دهد که حاکمیت سیاست در این صنعت خاتمه یابد و ارتباط دولت با آن قطع شود. البته ایفای نقش دوگانه سیاسی و اقتصادی در بنگاه‌های خودروسازی و نهادهای نظارتی در این بخش ویژگی است که در دوران قیمت گذاری حسابداری خودرو و سهمیه بندی بودن آن بوجود آمده است وبه دلیل شکل گیری در طول زمان به سادگی نمی‌توان از آن رهایی یافت. 

اما در هر حال باید این الگوی اقتصادی که به عنوان راهنمای عمل دیگر بخش‌ها در اقتصاد ایران درآمده، دگرگون شود. شاید حرکت به سوی خصوصی سازی جدی در این صنعت که به شکل‌های گوناگون در مقابل آن مقاومت می‌شود بتواند راه حل مناسبی باشد. البته با توجه به سابقه خصوصی سازی در کشور، اجرای آن نیز با دشواری‌های بزرگی روبه رو است که در نهایت به اراده جدی دولتی باز می‌گردد. 
کالای سیاسی
نگاهی به گذشته از تغییر جایگاه خودرو از یک کالای مصرفی به یک کالای ویژه و دارای بار سیاسی حکایت دارد. این انحراف از معیارهای اقتصادی زمانی آغاز شد که وزارت صنایع و معادن به سه وزارتخانه تبدیل شد. دراین تقسیم بندی وزارت صنایع سنگین مسئول صنایع خودروسازی شد. 
صنایع خودروسازی با توجه به تقاضای بالا در جامعه و اعمال سیاست قیمت گذاری از اهمیت ویژه‌ای برخوردار شدند و کنترل مدیریت آنها دارای اهمیت و ارزش سیاسی شد. 
از سوی دیگر این تحول موجب شد که دیگر بخش‌های تحت پوشش وزارت صنایع سنگین مورد توجه کافی قرار نگیرد و بحث خودرو از اهمیت بیشتری برخوردار شود. 
در این میان جاذبه فراوان و ارزش مادی خودرو این کالا را در جایگاه خاصی قرار داد و کنترل تولید خودرو با توجه به نیاز مردم به آن اهمیت یافت. همچنین اهمیت کالا به افزایش جایگاه مقامات تصمیم گیرنده و مؤثر در تولید خودرو منجر شد و به طور طبیعی انتخاب مقاماتی از جمله ریاست سازمان گسترش و نوسازی صنایع ایران را بیش از عوامل اقتصادی، عوامل سیاسی تعیین می‌کرد. 
دلیل این امر هم روشن است چرا که مردم به طور روزانه با خودرو سروکار دارند و آن را مصرف می‌کنند و دیگر کالاهای بخش صنعت مانند تراکتور و غیره به این شکل در زندگی روزمره نقش مستقیم و آشکار ندارد. خرید و فروش خودرو به یک شغل پردرآمد تبدیل شد و امرار معاش از خودرو به شکل استفاده در حمل و نقل شهری و بین شهری نیز رواج یافت. 
این شرایط به ویژه در دورانی که سیاست قیمت گذاری در این بخش اعمال می‌شد جاذبه این کالا را از نظر اقتصادی افزایش داد و کنترل تولید آن اهمیت یافت. این وضع، وزارت صنایع سنگین آن دوره را به وزارت خودرو و مدیران آن را به مدیران صنایع خودروسازی مشابه کرد. سایه خودرو و مدیران صنایع خودرو سازی بر وزارت صنایع سنگین، سنگینی می‌کرد و در تحولات این وزارتخانه نیز نقش جدی داشت. به دلایل پیش گفته همواره خودرو و صنایع خودروسازی محور مناقشه‌های فراوان بود. 
این شرایط ادامه یافت و امروز به رغم ادغام سه وزارت صنایع سنگین، معادن و فلزات و صنایع، خودرو هنوز مهمترین مسئله در این وزارتخانه است. سازمان گسترش، عمدتا سازمان خودرو است و همه چیز حول محور خودرو در گردش است و همه در حمایت از آن می‌کوشند. 
این ویژگی در صنایع خودروسازی به سیاست گذاری ویژه‌ای نیز منجر شد که تمرکز توجه بر روی تولید خودرو شخصی بود. 
در حالی که اهمیت تولید خودروهای کار در ایران و کشورهای در حال توسعه بیشتر است. تولید خودرو کار علاوه بر این که کارآفرین است، مصرف آن نیز به ایجاد شغل و فعالیت مفید در جامعه منجر می‌شود. اما این محصول طبیعی صنایع خودروسازی در ایران و در چشم انداز سیاست‌های وزارت صنایع مورد توجه قرار نگرفت. 
در ایران به دلایل گوناگون از جمله وسعت جغرافیایی، حمل و نقل عمومی صرفه اقتصادی بیشتری دارد. ولی به رغم مزیت تولید خودروهای کار، تولید آنها رشد نکرد و ادامه سیاست‌های جاری رشد آن را در پی نخواهد داشت. 
در سیاست‌های جاری و حاکم بر صنایع خودروسازی اولویت با تولید خودرو شخصی و ترویج حمل و نقل شخصی است و نهادهای مسئول تلاشی برای تغییر آن نمی‌کنند. سیاستی که شهرهای بزرگ کشور از جمله تهران را به یک پارکینگ بزرگ تبدیل کرده است و این در حالی است که هیچ کنترل و نظارتی نیز بر استانداردهای جاری در این صنعت در مورد ایمنی و آلایندگی محیط زیست نمی‌شود. 
کارشناسان چه می‌گویند
برای آگاهی از شرایط جاری این صنعت و مشکلات آن نظرات چند کارشناس را جویا شده‌ایم. رضا دانش فهیم قائم مقام معاونت بهره برداری و نوسازی سازمان گسترش و نوسازی صنایع در مورد شرایط و مشکلات این صنعت می‌گوید: مهم‌ترین مشکل این صنعت آمادگی برای یک رقابت در صحنه بین الملل با رقبای توانمند و مشهور در دنیا است. وی می‌گوید، این کار دشوار است، صنایع خودروساز داخلی باید خود را آماده کنند تا دربازار جهان حضور پیدا کنند در غیر این صورت ادامه فعالیت آنان زیر سؤال خواهد رفت. 
این نگرانی به عقیده دانش فهیم موجب شد تا کارهای زیادی از چند سال قبل آغاز شود که ادامه دارد. ایجاد تنوع در محصولات، بکارگیری تکنولوژی روز، سرمایه گذاری در بخش‌های سخت افزاری، نرم افزاری و تربیت نیروی انسانی از جمله این اقدامات است. وی تأکید می‌کند با این حال صنایع خودرو سازی هنوز در آغاز راه این مسیر طولانی و پرپیچ و خم و سنگلاخ هستند. این سیاست‌ها از نظر این مقام سازمان گسترش به افزایش کیفیت منجر شده است اگر چه تأکید می‌کند که هنوز مطلوب نیست و می‌پذیرد که مشکلاتی وجود دارد. 
از نظر وی این ضعف نیز ناشی از این است که تولید قطعه با انتقال تکنولوژی صورت نگرفت بلکه با کپی قطعه‌های موجود آغاز شد و ادامه یافت. در این زمینه دکتر حمیدرضا کاتوزیان از کارشناسان این صنعت و نماینده مردم تهران در مجلس شورای اسلامی برخلاف این مقام سازمان گسترش با تأکید بر فقدان یک سیاست و برنامه مشخص در این صنعت تأکید می‌کند، برای ارتقای کیفیت، کاهش هزینه‌ها و قیمت تمام شده تولید خودرو هیچ کار اصولی در این صنعت انجام نشده است. 
به گفته کاتوزیان عدم رشد کیفیت و بهبود قیمت دلایل مختلفی دارد که مهم‌ترین آن فعال نبودن بخش تحقیق و توسعه در این شرکت‌ها و بی توجهی به مسأله مشتری گرایی و نیازهای مصرف کنندگان است. وی علاوه بر این بر اهمیت تولید قطعه در این صنعت تأکید می‌کند و به سیاست گذاری غلط در این بخش به عنوان یک مشکل اساسی اشاره می‌نماید و برخلاف نظر دانش فهیم می‌گوید: برای قطعه سازان و تولید کنندگان قطعه و محصول نهایی هیچ برنامه ریزی نشده است. اما وی تأکید می‌کند که امکان تولید محصولات با کیفیت بالا در ایران وجود دارد ولی باید در این بخش فرهنگ سازی شود. 
از نظر کاتوزیان باید به تولید کنندگان قطعه آموزش داده شود تا در این زمینه، علمی عمل شود. در عین حال باید توجه به صادرات در برنامه ریزی تولید جایگاه خاص خود را داشته باشد و به گفته وی: تا زمانی که تیراژ تولید از سطح قابل قبولی برخوردار نباشد نمی‌توان به تولید اقتصادی و افزایش کیفیت قطعات تولید شده امیدوار بود و این امر زمانی ممکن است که بازارهای صادراتی وجود داشته باشد. اما در مقابل دکتر موسی غنی نژاد عقیده دارد مشکل در ساختار انحصاری و مدیریت ناکارآمد است. این صنایع مانند بسیاری از بنگاه‌ها نه واقعا دولتی است که در مقابل مقامات دولت پاسخگو باشد و نه خصوصی که در برابر سهامداران و مجمع عمومی یا هیأت مدیره پاسخگو باشند. از نظر دکتر غنی نژاد هیأت مدیره‌های انتصابی و محدود که از طریق دولت و وزارت صنایع چرخشی منصوب و تعیین می‌شوند، از افراد معدودی هستند که در این صنعت مشغول کار هستند و به شکلی عمل می‌شود که انگار این صنایع خصوصی است. وی تأکید می‌کند مدیران دولتی
نمی توانند تحولی در کیفیت تولید ایجاد کنند. علاوه براین از نظر دکتر غنی نژاد مشکل دیگر در این بخش انحصار است. شرایط انحصاری و ممتاز این صنعت به مشکلات امروز منجر شده است. وی اما تأکید می‌کند راه حل مشکل، واردات بی رویه خودرو نیست تا این صنایع تعطیل شود. باید در این بازار رقابت بوجود آید و برای این کار می‌توان برنامه مشخصی برای واردات تهیه کرد تا با تعرفه‌های معقول و ورود تعداد معینی خودرو در سال امکان انتخاب مصرف کنندگان را افزایش داد تا در این بازار رقابت حاکم شود. در عین حال به این صنایع فرصت داده شود تا به اصلاح فرایند و کیفیت تولید بپردازند و محصولات خود را با شرایط و استانداردهای روز هماهنگ کنند. 
دکتر کاتوزیان در گفت وگوی خود با همشهری از جمله دلایل عدم رشد کیفی صنعت خودرو در ایران را فقدان نظارت و پیگیری جدی مسئولان دولتی از جمله وزارت صنایع و معادن می‌داند و می‌گوید، در مورد آلایندگی و مصرف بالای سوخت خودروها کار جدی دنبال نمی‌شود. در حال حاضر استانداردهای یورو یک در تولیدات داخلی خودرو رعایت می‌شود در حالی که چند سالی است استانداردها تغییر کرده است. در حال حاضر استانداردهای یورو دو و یورو سه در اروپا اجباری شده است و آلایندگی و مصرف خودروها کاهش بیشتری یافته است. وی تأکید می‌کند در ایران به این مسأله توجه جدی نمی‌شود تا به نتیجه برسد. کاتوزیان یکی از مهم‌ترین دلایل این بی توجهی را عدم پیگیری مقامات وزارت صنایع می‌داند و تأکید می‌کند، فشارهایی که به تولید کنندگان وارد می‌شود ظاهرا به اندازه کافی قدرتمند نیست. اگر جدی‌تر با این بخش‌ها برخورد شود به طور قطع مجبور خواهند بود تا قانون و مقررات را رعایت کنند. 
دکتر غنی نژاد نیز بر فقدان حاکمیت مقامات دولتی و اعمال قدرت از سوی آنان در این بخش صنعتی تأکید می‌کند و می‌گوید: جای تعجب دارد که در دولت وزیران تغییر می‌کنند و افراد جدید با حسن نیت وارد می‌شوند اما توان انجام اصلاحات و اعمال قدرت برای تغییرات مدیریتی ندارند. وی با تأکید بر این که در نظام اجرایی دولت به ویژه از سال ۷۶ به این سو گویا قدرت اجرایی کاهش یافته است، می‌گوید: اصلا مدیران توان اجرا، تصمیم گیری و اعمال قدرت بر زیردستان را از دست داده‌اند. 
در مقابل دانش فهیم بر این باور است که با رشد اقتصادی که در کشور رخ داده است توقعات مردم بیشتر شده و مطالبات آنان ارتقاء یافته است. برای پاسخگویی به این نیازها از سوی صنایع خودروسازی اقدام شده تا تنوع طلبی مشتری پاسخ داده شود. 
وی تأکید می‌کند که سرمایه گذاری سنگینی در این بخش شده که مجموع آن در کل صنعت به یک میلیارد دلار بالغ می‌شود. در این زمینه نیز تولید کنندگان خودرو به پیش فروش متکی بودند و حمایت مردم این امکان را فراهم کرد. وی می‌افزاید: در این زمینه بانک‌های کشور هیچ کمکی برای سرمایه گذاری در این زمینه نکردند. در حالی که در هیچ کجای دنیا پول گران را سرمایه گذاری ثابت نمی‌کنند. اما خودروسازها این پول را سرمایه گذاری کردند. این امر ناشی از توانایی مدیران آن است. این مقام وزارت صنایع تأکید می‌کند: خودروسازها حتی در برخی مواقع بهره ۲۴ درصد دادند و پولی که در اختیار داشتند سرمایه گذاری کردند. از نظر دانش فهیم در حال حاضر زیرساخت‌های خوبی فراهم شده است، ولی کافی نیست. وی در ادامه بحث خود برای موفقیت مدیریت در این بخش به افزایش تیراژ تولید اشاره می‌کندو می‌گوید: امروز تیراژ تولید خودرو به حدی رسیده است که ما حرف برای گفتن داریم. در پنج سال گذشته رشد تولید این بخش به طور متوسط بالای سی درصد بوده است. سال گذشته این میزان به ۴۸ درصد رسیده است. 
از نظر وی تنوع تولید با تولید انواع خودروها افزایش یافته، تعداد نیز امسال به یک میلیون تولید خواهد رسید و با افزایش تیراژ به یک میلیون طبیعی است که قیمتها متعادل می‌شود. وی مانند دیگر مسئولان در بخش صنعت تأکید می‌کند: در چند سال گذشته قیمت ثابت بوده است و علیرغم تورم بالا در کشور قیمت خودرو نوسان زیادی نداشته است و قیمت‌ها تغییر نکرده است. اما دکتر کاتوزیان این دیدگاه را به ویژه در زمینه قیمت قبول ندارد و تأکید می‌کند که سخن گفتن از کاهش قیمت نیاز به کار عملی دارد. برای کاهش قیمت باید برنامه ریزی جدی کرد، تولید با کیفیت و کاهش قیمت به سیاست گذاری و همت و جدیت نیاز دارد. وی با اشاره به اعلام تولید خودروی ارزان قیمت و عرضه آن به بازار می‌گوید: این حرکت باید با معیارهای علمی انجام شود، تولید خودرو بدون امکانات رفاهی و عرضه آن ارزان سازی نیست بلکه معیوب سازی است. در حال حاضر در سطح جهان ارزانترین خودروها تولید و عرضه می‌شود که امکانات رفاهی آنان حذف نشده است. کولر، شیشه‌های برقی و دنده اتوماتیک از جمله این امکانات است. این خودروها با امکانات رفاهی و ایمنی بالا عرضه می‌شود ولی ارزان است. برنامه ریزی برای تولید خودروهای ارزان به روش‌های علمی تولید بستگی دارد و این که برخی امکانات خودرو حذف شود، تولید ارزان نیست. 
رضا دانش فهیم در واردات می‌گوید: از نظر ما مهم نیست ولی تعرفه هم بالا است. در هر حال خودروسازها خود را برای رقابت در سال‌های آینده آماده می‌کنند. وی در مورد عدم واردات خودرو از سال ۷۱ تاکنون علیرغم آزادی واردات می‌گوید: واردات بر عهده وزارت بازرگانی است. مشکلات ارزی دولت در سال‌های ۷۳-۷۴ موجب شد تا ثبت سفارش خودرو متوقف شود. مسئول عدم ثبت سفارش دولت است. مشکلات ارزی و سیاست‌های ارزی دولت موجب توقف آن شد. وی تأکید می‌کند که از نظر وزارت صنایع و معادن و از نظر قانون خودرو مشکلی برای واردات نبود ولی ارز مصرفی برای واردات سنگین بود و در نتیجه دولت ممکن بود نتواند آن را تأمین کند و از نظر کنترل قیمت ارز با مشکل روبه رو می‌شد البته وی تأکید می‌کند که به دلیل ماهیت صنعتی و علاقه مندی به صنعت کشور، سازمان گسترش عقیده دارد که اگر پولی و ارزی قرار است برای واردات هزینه شود بهتر است که در تولید داخل هزینه شود ضمن اینکه رقابت خوب است و صنعت خودرو باید آماده باشد رقابت کند. در مقابل موسی غنی نژاد عقیده دارد تعرفه تعیین شده برای واردات بسیار بالا است و این نوع تعرفه‌ها به معنای عدم واردات است. هدف از واردات، رفاه مصرف کننده و ایجاد رقابت در این بخش است. به گفته وی از برنامه سوم مسأله واردات مطرح بود ولی خودروسازها حتی تصمیم رئیس جمهوری را نیز وتو کردند. از سال ۷۲ به بهانه‌های مختلف از واردات جلوگیری شده است که نشان دهنده نفوذ خودروسازان در دولت است. دکتر غنی نژاد تأکید می‌کند این لابی قدرتمند باید در هم شکسته شود. یک اراده سیاسی قوی می‌خواهد تا در مقابل این نیرو بایستد و با یک برنامه معقول، واردات به صورت تدریجی این انحصار را از بین ببرد و یک فضای رقابتی ایجاد شود. 
***
مباحث مطرح شده در این گزارش نشان دهنده واقعیتی است که از بیماری صنعت کشور حکایت دارد و تنها شامل خودروسازی نمی‌شود. این بیماری ناشی از فقدان رقابت پذیری در صنعت کشور است که بخشی از آن در صنایع خودرو سازی مورد بررسی قرار گرفت. علیرغم اعلام مکرر مدیران صنایع خودروسازی در مورد توانایی رقابتی در این صنعت و عدم نگرانی از گشوده شدن بازار واردات خودرو هنوز نگرانی وجود دارد و این صنعت از توانایی لازم برای پاسخگویی به علایق و سلیقه‌های مصرف کنندگان برخوردار نیست. رسیدن به این شرایط به پژوهش و نوآوری و توسعه
سرمایه گذاری و بازار بستگی دارد. سئوالات قابل توجه در این زمینه این است که دست اندرکاران صنعت خودرو در سال‌های اخیر چه میزان در بخش تحقیق و توسعه سرمایه گذاری کرده‌اند و این میزان در سال‌های اخیر چه سیر تحولی را طی کرده است. چه میزان برای طراحی و تولید خودرو هزینه می‌شود و در حال حاضر چه محصولات جدید و متنوعی تولید می‌شود؟ آیا سرمایه گذاری‌های انجام شده کافی است و اصولا قابل مقایسه با شرکت‌های خودروساز نه چندان مطرح دنیا می‌باشد؟ سوال مهم‌تر این که آیا زمینه و امکان رقابت بین شرکتهای داخلی ایجاد شده است یا اینکه بازار انحصاری داخلی، احساس نیاز به رقابت و در نتیجه توسعه را برای آنها به وجود نیاورده است؟ 

اقتصاد انرژی

اشتغال زایی صنعت نفت کمتر از ۷ درصد
با استفاده از نیروی کار جدید به آسانی می‌توان ارزش افزوده صنعت نفت را ۴۰ درصد و اشتغال ناشی از آن را تا ۲۰ درصد افزایش داد. 
در حالی که صنعت نفت بزرگترین منبع درآمد ارزی کشور محسوب می‌شود، ولی به دلیل خام فروشی آن اشتغال ناچیزی ایجاد کرده است. 
به نوشته ماهنامه اقتصاد ایران، خام فروشی بدون ارزش افزوده موجب رشد اقتصادی ناچیز، بیکاری و توسعه نیافتگی شده و صنعت نفت ایران که در حال حاضر ۲۲ درصد تولید کشور را شامل می‌شود، اشتغال زیر هفت درصد در کشور ایجاد کرده است
تلاش روسیه برای حضور در صنعت گاز قزاقستان

الکساندر ریازانف معاون هیات مدیره گازپروم روسیه، بزرگترین شرکت گازی جهان، گفت: این شرکت خواستار تشکیل دو شرکت مشترک با قزاقستان است. 
هفته نامه روسی زبان پانوراما چاپ آلماتی به نقل از ریازانف نوشت: گازپروم قصد دارد با تشکیل شرکت‌های جدید حضور خود را در صنعت گاز قزاقستان توسعه دهد. 
این مقام روسی افزود: یکی از این شرکت‌ها برای تصفیه گاز استخراجی از منبع گازی قره چگنک واقع در استان غربی قزاقستان در کارخانه تصفیه گاز اورنبرگ روسیه و دیگری برای بازسازی خط لوله گاز قزاقستان ایجاد می‌شود. 
به نوشته پانوراما، گازپروم و شرکت ملی نفت و گاز قزاقستان قزمونای گاز از دوسال پیش یک شرکت مشترک موسوم به قزروس گاز تشکیل داده‌اند که این شرکت کار تصفیه سالانه سه میلیارد مترمکعب گاز منبع قره چگنک را در کارخانه اورنبرگ روسیه انجام می‌دهد. 
تولید گاز در منبع قره چگنک که بهره برداری آن را کنسرسیوم قره چگنک پترولیوم اپریتینگ شامل شرکت‌های ینی ایتالیا، بریتیش گاز انگلیس، شورون تگزاکو آمریکا و لوک اویل روسیه بر اساس قرارداد تقسیم تولیدات با دولت قزاقستان در اختیار دارند همه ساله افزایش می‌یابد. 
در سال۲۰۰۳ میلادی در این منبع ۵ / ۵ میلیارد متر مکعب گاز استخراج شد و قراراست در سال۲۰۰۵ میلادی این میزان به هفت میلیارد متر مکعب برسد. 
دولت قزاقستان با توجه به توسعه تولید گاز و با قصد کسب درآمد بیشتر از چند سال قبل تصمیم گرفته در نزدیکی این منبع یک طرح بزرگ گازی را که شامل کارخانه تصفیه گاز و لوله صادراتی خواهد بود، اجرا کند. 
آستانه امیدوار است با اجرای این طرح که به یک میلیارد و۳۰۰ میلیون دلار سرمایه گذاری نیاز دارد، صنعت پتروشیمی این کشور توسعه یافته و کارخانه هایی با فناوری نوین برای تولید کالاهای صادراتی احداث کند. 
اجرای این طرح همچنین وابستگی قزاقستان به کارخانه تصفیه گاز روسیه را نیز کاهش می‌دهد. 
قزاقستان در مقابل سرمایه گذاری اعضای کنسرسیوم kpo، ۴۰ درصد سهم این طرح گازی را پیشنهاد کرده ولی این شرکت هااعلام کرده‌اند که تنها در صورت تضمین وجود بازار فروش دراجرای این طرح مشارکت خواهند کرد. دولت قزاقستان پس از پاسخ این شرکت‌ها، به روسیه پیشنهاد همکاری در این طرح را مطرح کرد و دو شرکت گازپروم و روس نفت روسیه برای اجرای آن ابراز علاقه مندی کردند. 
آنچه اکنون گازپروم درباره تشکیل شرکت مشترک در زمینه کارخانه تصفیه گاز اورنبرگ پیشنهاد کرد، آلترناتیو طرح گازی قزاقستان در منبع قره چگنک است. 
به اعتقاد معاون هیات مدیره گازپروم، تشکیل شرکت مشترک و نوسازی کارخانه اورنبرگ برای قزاقستان نیز سودمند بوده و این امکان را به آستانه می‌دهد تا مبلغ کلانی را صرفه جویی کند. 
به گفته ریازانف، انتقال اضافه تولید گاز قره چگنک به کارخانه اورنبرگ به تجهیزات و دستگاه‌های نوین نیاز دارد که روسیه آماده است آن را در اختیار شرکت مشترک قرار دهد. ریازانف درباره دومین شرکت مشترک دوکشور گفت: گازپروم آماده است بخشی از سهام لوله گذاری قزاقستان را بخرد و از این راه در بازسازی آن شرکت کند. 
خط لوله گازی آسیای میانه که در زمان شوروی سابق احداث شده است و گاز ازبکستان و ترکمنستان را به روسیه و اوکراین انتقال می‌دهد از کشور قزاقستان عبور می‌کند و روسیه در بازسازی و توسعه ظرفیت انتقالی آن ذینفع است. هم اکنون شرکت کاز ترنس گاز که بخشی از شرکت ملی نفت و گاز قزاقستان است خود به نوسازی و بازسازی این خط لوله مشغول است. 
سال گذشته ازاین لوله۴۲ میلیارد و۷۰۰ هزار متر مکعب گاز انتقال یافت که از این حجم یک میلیارد و۲۰۰ هزار متر مکعب انتقال گاز در داخل قزاقستان، یک میلیارد و۷۰۰ هزار متر مکعب گاز صادراتی قزاقستان و۳۹ میلیارد و۸۰۰ هزار متر مکعب ترانزیت گاز ازبکستان و ترکمنستان بود. 
کویت هفت نفتکش می‌خرد
شرکت نفتکش‌های کویت دو قرارداد به ارزش ۹/۱ میلیارد دلار برای خرید هفت نفتکش از کره جنوبی امضا کرد. به گزارش روزنامه کویتی القبس دو شرکت کره‌ای قرار است پنج کشتی نفتکش و دو کشتی حمل گاز مایع را برای کویتی بسازند. این اقدام در راستای مدرنیزه کردن ناوگان این شرکت صورت می‌گیرد، زیرا قوانین حمل و نقل دریایی بین المللی از سال ۲۰۰۷ تردد نفتکش‌های یک جداره را ممنوع کرده است. 
به نوشته این روزنامه شرکت نفتکش‌های کویت یکی از شرکتهای بزرگ دولتی کویت است که سود خالص سالانه آن به ۷۵ تا ۱۰۰ میلیون دلار می‌رسد. 
این شرکت هم اکنون با داشتن ۲۸ کشتی نفتکش بزرگ ۲۰ درصد از نفت صادراتی کویت را حمل می‌کند. 

سایه روشن اقتصاد

ایجاد امنیت
تنها راه جلب و جذب سرمایه هاست
تنها راه جلب و جذب سرمایه‌های خارجی و سرمایه‌های سرگردان داخلی ایجاد امنیت پولی و شغلی برای سرمایه گذاران است. 
حجت الاسلام والمسلمین هاشم حجازی فر، نماینده خوی در مجلس گفت: کسانی که می‌خواهند سرمایه و پولشان را به کشور وارد کنند باید امنیت شغلی و پولی داشته باشند. وی تأکید کرد، هم اکنون عده‌ای علی الخصوص ایرانیان مقیم خارج از کشور در پشت درهای بسته قرار دارند، ولی از نظر امنیتی می‌ترسند که مبادا برنامه آنها به هم بخورد و لذا باید همواره شرط اصلی که همان تامین امنیت است، محقق شود. 
این عضو کمیسیون برنامه و بودجه مجلس شورای اسلامی بررسی جلب و جذب سرمایه گذاری را از مواردی خواند که نمایندگان بر روی آن تاکید خواهند کرد. 
سبد سهام برای کاهش ریسک

سبد سهام پاسخگوی نیاز خریداران ریسک گریز بوده و با ایجاد فرصت برای فعالیت کاربردی کارگزاران سرمایه گذاران بیشتری می‌توانند وارد بازار سهام شوند. سبد سهام به سرمایه گذاران امکان می‌دهد تا با استفاده از اطلاعات و خبرگی شرکت‌های کارگزاری در بازار سهام حضور داشته باشند. 
طبیعی است که گرایش سرمایه گذاران به سمت شرکتهای سرمایه گذاری که خود دارای شرکتهای تابعه و زیر مجموعه‌ای هستند که از قابلیت عرضه سهام برخوردارند، بیشتر شود. 
به گفته کارشناسان عرضه سبد سهام یک تحول جدی در بورس تهران است که به بهبود وضعیت بورس و افزایش حجم سرمایه گذاران منجر می‌شود. 
کشتی رانی و شرکت گاز در بورس
دو شرکت کشتی رانی جمهوری اسلامی ایران و ملی گاز ایران در تابلوی فرعی بورس اوراق بهادار تهران پذیرفته شدند. بر اساس مصوبه هیأت پذیرش بورس اوراق بهادار، شرکت‌های کشتی رانی جمهوری اسلامی ایران (سهامی عام) و شرکت ملی گاز ایران به صورت مشروط در تابلوی فرعی بورس تهران پذیرفته شدند. 
افغانستان استراتژی اقتصادی ندارد
رمضان بشردوست وزیر پلان (برنامه ریزی) دولت انتقالی افغانستان گفت: دولت این کشور استراتژی سیاسی و اقتصادی مشخصی برای اجرای برنامه‌های خود ندارد. وی درجمع دانشجویان رشته آمار و اقتصاد دانشگاه کابل افزود: متاسفانه اکنون در افغانستان استراتژی سیاسی و اقتصادی برای بازسازی کشوروجود ندارد. 
نه تنها برنامه مدون برای بازسازی افغانستان ازسوی دولت مرکزی این کشور ارایه نشده، بلکه ابتکار عمل در این زمینه نیز از دست افغانها خارج گردیده و اکنون خارجی‌ها هستند که درباره افغانستان نظر می‌دهند. 
وزیر پلان افغانستان بیان داشت: اکنون هر وزارتخانه برنامه توسعه مشخص خود را دارد و برای اجرای آنها هماهنگی با سایر دستگاهها انجام نمی‌دهد. 
وی افزود: برای رشد سریع اقتصادی کشور، دولت باید استراتژی اقتصادی مشخصی تدوین کرده و مسئولیت آن را به خود افغانها واگذار کند. 
وی خطاب به دانشجویان گفت: اکنون هزاران دلار ماهیانه به متخصصین ومشاوران خارجی در وزارتخانه‌های افغانستان پرداخت می‌شود که بازدهی آن مشخص نیست. 
کاهش تعداد واسطه‌ها، رمز موفقیت
عیسی کلانتری رئیس خانه کشاورز می‌گوید: اگر بورس کشاورزی نتواند کالاهای کشاورزی را از تولید کننده به توزیع کننده نهایی برساند، خود به مانند یک واسطه مازاد در این چرخه عمل می‌کند. 
به گفته وی بورس کالاهای کشاورزی زمانی می‌تواند در تعدیل قیمتها موثر باشد که تعداد واسطه گران را در چرخه تولید تا مصرف به حداقل برساند. 
وزیر سابق کشاورزی با اشاره به محور فعالیت بورس کالای کشاورزی اظهار داشت: عمده فعالیت این بورس در زمینه کالاهای فسادناپذیر است. وی افزود: گرانی و نوسان قیمت کالاهای فسادپذیر (به دلیل حضور بیش از حد واسطه‌ها) از جمله معضلات فعلی کشاورزی است که این بورس در شرایط کنونی قادر به حل آن نیست. 
کلانتری گفت: بورس کالای کشاورزی فعالیت خود را عمدتا بر مبادله کالاهایی چون غلات، خشکبار و پنبه متمرکز خواهد کرد و فعلا توان پرداختن به محصولاتی چون سبزیجات و تره بار را نخواهد داشت واین بورس زمانی می‌تواند موفق باشد که با حذف واسطه‌ها به تعدیل قیمتها بپردازد. 
از افزایش دانشجویان کشاورزی جلوگیری کنید
معاون توسعه و مدیریت سرمایه انسانی سازمان مدیریت و برنامه ریزی استان اصفهان گفت: شورای عالی انقلاب فرهنگی باید از افزایش بی رویه پذیرش دانشجوی کشاورزی در دانشگاه‌ها جلوگیری کند. 
نایب رئیس سازمان نظام مهندسی کشاورزی و منابع طبیعی استان اصفهان نیزاز افزایش پذیرش دانشجو در گروه‌های کشاورزی در دانشگاه‌های دولتی، آزاداسلامی و دیگر موسسات آموزشی انتقاد کرد. 
وی افزود: طبق آمار سال ۸۰، از ۱۵۰ هزار دانش آموخته رشته کشاورزی ۵۵ هزارنفر در مشاغل غیرمربوط به کشاورزی، مشغول به کار شدند. 
وی تصریح کرد: هم اکنون ۳۵ هزار مهندس کشاورزی در سطح کشور بیکارند، ازجمله ۷۰۰ مهندس کشاورزی در اصفهان جویای کار هستند. 
این آمار در سال جاری از افزایش نیز برخوردار شده است. 

آوای مرغ سحر

شنوایی شرکت کنندگان در کلاس‌های موسیقی بسیار تحریک شده است تا آنجا که شنوایی آنها نسبت به اصوات ۳۰-۱۰ درصد حساس‌تر شده است. حتی کسانی هستند که بعد از موسیقی درمانی توانسته‌اند با استفاده از تلفن با آشنایان خود صحبت کنند. 
فاطمه پائیزی
مرغ سحر آرام آرام پر می‌کشد، ناله سر می‌دهد و داغ دل حاضران را تازه می‌کند. آه شرر بار این خوانندگان اما، قفسی را که ما بر گردشان تنیده‌ایم می‌شکند و زیر و زبر می‌کند. 
چگونه می‌شود نشنوی و خود را این گونه هماهنگ با همراهان سازی و همقدم و همراه، همنوازی کنی. چه طور می‌شود حرف نزنی و این قدر آماده همپای دیگران بخوانی. 
باور کرده‌ایم نشنیدن یعنی شنوا نبودن بی آن که بدانیم می‌توان خود همه شنیدن شد و با ذره ذره وجود شنید. باور کرده‌ایم نگفتن یعنی گفتار نداشتن حال آن که می‌توان خود همه گفتن شد بسان بلبلی نغمه خوان که از آزاد شدن از قفس می‌گوید و این بلبلان امروز ثابت کرده‌اند از قفس پریده‌اند و در فضای آزادی که خود و خانواده هایشان فراهم ساخته‌اند پروازی عاشقانه را آغاز کرده‌اند و خانواده‌ها و مربیانشان امروز با چشم هایی ژاله وار و دل هایی آکنده از غرور پروازشان را در کنسرت موسیقی «مؤسسه حمایت از افراد با افت شنوایی» به نظاره نشسته‌اند. 
مؤسسه حمایت از افراد با افت شنوایی را که یک تشکل مردمی (ngo) است، نزدیک ۷ سال پیش والدین کودکان ناشنوا و جمعی از متخصصان شنوایی تشکیل داده‌اند. به گفته دکتر محمد صادق آخوندی، رئیس هیأت مدیره این مؤسسه، آنها کار را با چند کلاس آموزشی از جمله کلاس آموزش خانواده آغاز کردند و در این کلاس‌ها از کمک کارشناسان تربیت شنوایی، گفتار درمانی و روانشناسی بهره گرفتند. کلاس‌های نمایش درمانی از ۶ سال پیش آغاز شده است. در این کلاس‌های سعی می‌شود بچه‌ها برای قرار گرفتن در محیط‌های عادی و ارتباط با دیگران آزموده‌تر شوند. کلاس‌های موسیقی درمانی هم از ۳ سال پیش آغاز به کار کرده‌اند. بچه‌ها در این کلاس‌ها سه تار، ارگ و متالوفن یاد می‌گیرند. با بررسی‌های صورت گرفته مشخص شده است شنوایی شرکت کنندگان در این کلاس‌ها بسیار تحریک شده است تا آنجا که شنوایی آنها نسبت به اصوات ۳۰-۱۰ درصد حساس‌تر شده است. حتی کسانی هستند که بعد از موسیقی درمانی توانسته‌اند با استفاده از تلفن با آشنایان خود صحبت کنند. آموزش آواز نیز در زمره کارهایی است که به گفته آخوندی نقشی مهم در پرورش قوای گفتاری بچه‌ها داشته است و کیفیت گفتار آنها بهتر شده است. او می‌گوید: «موسیقی درمانی که در این مؤسسه ارائه می‌شود در خاورمیانه سابقه ندارد حتی در سطح بین الملل نیز کار همنوازی و همخوانی به این صورت انجام نمی‌شود.» از جمله کارهای دیگری که این مؤسسه انجام داده است، انجام طرح‌های پژوهشی مشترک با دانشگاه‌ها و همکاری با آموزش و پرورش استثنایی در راستای عادی سازی آموزش کودکان ناشنوا و کم شنوا با سایر کودکان است که از جمله می‌توان به آموزش نحوه برقراری ارتباط بین معلم و دانش آموز کم شنوا اشاره کرد. 
آخوندی در این باره می‌گوید: «درست است که اگر فرد کم شنوا در محیط عادی قرار گیرد، شاید در ابتدا نتواند از آن استفاده لازم را ببرد اما توجیه اولیای مدرسه، معلمین و فراگیری نحوه ارتباط بین معلم و دانش آموزان با دانش آموزان کم شنوا مشکلات را کاهش می‌دهد.» 
هیأت مدیره مؤسسه تلاش می‌کند تا انجام ادیوگرام در بدو تولد در همه نوزادان اجباری شود. این کار به شناخت به موقع نوزاد کم شنوا، کمک می‌کند. همچنین تقویت باقی مانده شنوایی و رشد گفتار کودک را به همراه دارد. شروع آموزش‌های لازم به والدین، تأمین امکانات توان بخشی مانند سمعک و باطری نیز در نظر گرفته می‌شود. از طرفی مواردی که کاندید استفاده از کاشت حلزون می‌شوند نیز مشخص می‌شوند. 
در حال حاضر همه ۲۵۰ عضو این مؤسسه در مدارس عادی سرگرم تحصیل هستند و این مؤسسه توانسته به آرمان خود که شعار یونسکو هم هست جامه عمل پوشد یعنی «کودک معلول باید به مدرسه‌ای برود که اگر معلول نبود، می‌رفت.» 
خانه فرهنگ ابوسعید
 «بعدازظهر پنج شنبه‌ها این جا مال ماست، بچه‌ها هر هفته به اینجا می‌آیند، دور هم جمع می‌شوند مشکلاتی را که در طول هفته با آن مواجه بوده‌اند برای چند ساعت کنار می‌گذارند می‌گویند، می‌خندند، بازی می‌کنند سر کلاس هایشان حاضر می‌شوند بعضی تنها و بعضی با خانواده هایشان، اینجا بهشت بچه‌های ماست.» 
صدای همهمه و فریادهای شادی که می‌شنوم، بچه هایی که از این سو به آن سو می‌دوند خنده هایی که بلند است خود همه گویای صادقی است برای حرف‌های این مرد. 
اصغر صادق، مدیر عامل مؤسسه، پرشور و هیجان زده شادمان و صمیمی از بچه‌ها و از مؤسسه می‌گوید، پسر خودش هم در میان بچه هاست. می‌گوید: «تا نبینید باورتان نمی‌شود کسی که تا دیروز حتی از یک سلام و علیک معمولی شرم داشت حالا چه طور روی صحنه در حضور آن همه آدم نمایش اجرا می‌کند، آواز می‌خواند و ساز می‌زند. اصلا باورتان می‌شود این بچه‌ها که این طور شادی می‌کنند مشکل شنوایی داشته باشند؟» 
حق با اوست اصلا چنین حسی ندارم شاید آدم به اشتباه فکر کند آنچه اینجا بیشتر با آن مواجه خواهد شد سکوت است ولی اینجا هر چه هست صداست و صدا. آواز است و ترانه، موسیقی است و فریادهای شادمانه. فکر کردم اگر اینجا کسی به دنبال چیزی غیر عادی می‌گردد خود او غیر عادی و نابهنجار است و الا محیط پیرامون من همه ترانه‌ای منظوم و گوش نواز است. 
* می‌پرسم نحوه عضو گیری تان چگونه است؟ 
- «در حال حاضر ظرفیت کلاس‌های ما تکمیل است ولی از دانش آموزان و کودکان پیش از دبستان ثبت نام می‌کنیم تا این طور خانواده‌ها در مؤسسه حضور پیدا کنند مشکلاتشان را طرح کنند و از مشاوره رایگان کارشناسان ما بهره مند شوند. 
علاقه مندان، از طریق پست الکترونیکی info@isihi. org نیز می‌توانند با مؤسسه ارتباط بگیرند. سایت اینترنتی موسسه نیز با آدرس www. isihi. org به زودی در دسترس قرار می‌گیرد. 
* هزینه‌ها را چگونه تأمین می‌کنید؟ 
- هزینه‌ای که بر دوش ماست پرداخت حداقل حق الزحمه مربیان است که آن را از خانواده‌ها دریافت می‌کنیم و سهم خانواده هایی را هم که قادر به پرداخت این هزینه‌ها نیستند هیأت مدیره می‌پردازد. دیگر افرادی که با ما همکاری می‌کنند از جمله اعضای هیأت مدیره، افراد کادر اجرایی، مشاورین و متخصصان، حقوقی دریافت نمی‌کنند. 
در این فکر هستیم که مکان مناسب‌تری پیدا کنیم تا بتوانیم فعالیت هایمان را توسعه دهیم. ما هر بعد از ظهر پنج شنبه که اینجا در اختیارمان است به ۸۰-۸۵ کودک ناشنوا و کم شنوا خدمات آموزشی، درمانی و توانبخشی ارائه می‌کنیم. فکر می‌کنم اگر می‌توانستیم همه روزهای هفته از چنین فضایی استفاده کنیم امکان داشت تا همه بچه‌های طرح آموزش تلفیقی را زیر پوشش قرار دهیم. 
* به عنوان کسی که در یک تشکل غیر دولتی فعالیت دارد، فکر می‌کنید شهرداریها و نهادهای دولتی چه قدر باید به این ngoها کمک کنند؟ 
- سازمان فرهنگی و هنری شهرداری مأموریتش این است که خدمات فرهنگی و هنری را در اختیار شهروندان قرار دهد. ۱۰ درصد افراد جامعه را هم افراد دارای نیازهای ویژه و معلول تشکیل می‌دهند لازم است این ۱۰ درصد جایی به حساب آیند ولی می‌بینیم تشکل هایی که برای معلولان کار می‌کنند جز تصویب یک اساسنامه آرمان گرایانه کار دیگری نمی‌توانند انجام دهند اگر به این تشکل‌های مردمی کمک کنند، بار سنگینی از دوش خانواده‌ها و دولت برداشته می‌شود. 
* نقش خیرین را در این باره چگونه می‌بینید؟ 
- شاید افراد نیکوکار بخواهند به ما کمک کنند. تهران نزدیک به ۳ هزار دانش آموز کم شنوا دارد کاش امکانات و فضای کافی داشتیم تا به همه این افراد خدمت کنیم ولی نگرانی من این است که روزی همین جا را هم از ما بگیرند. 
کلاس‌های آموزشی
از کلاس موسیقی صدای متالوفن به گوش می‌رسد. سه کودک با اشارات مربی خود قطعه‌ای را می‌نوازد این بچه‌ها دو ترم است که کار آموزش را آغاز کرده‌اند. 
مربی آنها می‌گوید: «مشکل ضرب آهنگ و ریتم افراد کم شنوا در کلاس موسیقی برطرف می‌شود. در ترم اول، با استفاده از موسیقی روی تربیت شنوایی آنها کار می‌شود، بعد از رسیدن به تمایز شنوایی، کار بر روی شناختن نتها، سکوتها، ضربها را آغاز می‌کنیم، سپس با قطعات آسان کار را ادامه می‌دهیم و به آن شعر می‌افزاییم. معمولا بعد از ۴ ترم بچه‌ها این آمادگی را پیدا می‌کنند تا کار را بر روی ساز تخصصی خود آغاز کنند «همه کودکان کم شنوا می‌توانند از این کلاس استفاده کنند مگر آنهایی که کم شنوایی خیلی عمیق داشته باشند و نتوانند از سمعک استفاده کنند. 
در کلاس آواز پدر و مادرها هم حضور دارند. مادری می‌گوید فرزندش روی آهنگ صداها و برنامه‌های تلویزیون حساس‌تر شده است، حرف هایش آهنگین شده و کیفیت گفتارش هم بهتر شده است. 
سری به آن کلاس می‌زنیم. مربی با حرکات بدن و لب خود تلاش می‌کند تا بچه‌ها طنین صداها را بفهمند. معلم آواز، می‌گوید: «چون بچه‌ها از نظر شنیدن مشکل دارند سطح صوت آنها پایین است و شفافیت لازم را ندارد، برای همین از اندام‌های تشدید کننده صوت مثل قفسه سینه، دهان، فضای سر، بینی و حتی از کف پا کمک می‌گیرم کاری که اینجا انجام می‌شود، منبعی برای مطالعه ندارد من برای آموزش و القای اصوات زیر و بم از یک سری خطوط استفاده می‌کنم تا بچه‌ها بتوانند فاصله‌ها را احساس کنند و سپس به خطوط حامل می‌رسیم الان هم از حرکات دست به لحاظ ذهنیتی که از قبل داریم، استفاده می‌کنیم به تدریج حضور من کمتر می‌شود و به عبارتی تمرکز شنیداری صورت می‌گیرد. 
بی شک مدتی دیگر حجم، ریتم و زیر و بم بودن صدا تأثیر خود را در گفتار معمولی بچه‌ها نشان می‌دهد. 
گنجینه لغات افراد کم شنوا محدود است، درک آنها از کلمات و مفاهیم انتزاعی، اشعار و حکایات کمتر از دیگران است. هر هفته جوانان مؤسسه در جلسه بحث و گفت وگو دور هم جمع می‌شوند. مربی کلاس هر بار با پیش کشیدن موضوعی آنها را به بحث دعوت می‌کند و آنها حرف زدن را تمرین می‌کنند تا اعتماد به نفس بیشتری پیدا کنند و بتوانند بیرون از کلاس با دیگران ارتباط برقرار کنند. در کلاس همه روبه روی هم می‌نشینند با لب خوانی متوجه حرف‌های یکدیگر می‌شوند و با گفتار شفاهی صحبت می‌کنند. 
مربی کلاس می‌گوید: «گروه درمانی نقش مهمی در توانبخشی کم شنوایان دارد تا زمانی که این افراد نپذیرند مشکلی دارند و این مشکل تنها برای آنها نیست راه حل آن هم نمی‌پذیرند. کار گروه ما با همراهی افراد شنوا است ما نظر بچه‌های شنوا را می‌پرسیم برای بالا بردن اعتماد به نفس بچه‌ها و این که ببینند مانند دیگران فکر می‌کنند. مهرداد یکی از بچه هاست که پیش از این اگر به او نگاه می‌کردی از خجالت رنگش تغییر می‌کرد اما الان در بین بچه‌ها نظر خود را می‌گوید. حالا اگر در صف اتوبوس کسی بدون در نظر گرفتن بخواهد پیش از او سوار شود می‌تواند به او تذکر دهد و دیگر مانند یک آدم سرخورده کنار نمی‌رود.» 
نشریه داخلی امید که هر ماه منتشر می‌شود کار همین بچه هاست. او در این باره می‌گوید: «بچه‌ها از لحاظ ساختار نوشتاری مشکل دارند مطالب از نوشته‌های خود آنها تهیه می‌شود و ضمن اصلاح آن مشکلات آنها در نوشتن کمتر می‌شود. همچنین از لطیفه در نشریه استفاده می‌کنیم چون فهم لطیفه و خندیدن به آن نتیجه داشتن گنجینه لغت و حافظه‌ای طولانی مدت است. در ماهنامه از آموزش ضرب المثل و تجربه‌های شخصی بچه‌ها هم استفاده می‌شود.» 
بازی زندگی
نور کم کم از آسمان می‌رود تعداد بچه‌ها کمتر شده است عده‌ای دور حوض جمع شده‌اند. چند مرغابی در آب شنا می‌کنند. معلم تئاتر بچه‌ها مرغابی‌ها را از خانه آورده است تا بچه‌ها از نزدیک آنها را ببینند و صدایشان را بفهمند حتی آن را تقلید کنند و به قول معلم شان، «دیدن، شنیدن، حس کردن را خوب تجربه کنند». می گوید: «این بچه‌ها شاید به خاطر حمایت پدر و مادرها از زندگی کنار کشیده‌اند تئاتر به آنها جرأت جسارت و اعتماد به نفس می‌دهد ما لحظه‌های مختلف زندگی را از قبل بازی می‌کنیم سعی می‌کنیم ترس‌ها، ضعف‌ها و اشکالات خود را بفهمیم آن را به صورت بازی درآوریم و نمایش دهیم تا دیگران ببینند و ما را نقد کنند. این طوری هم توجه بچه‌ها زیادتر می‌شود هم سعی می‌کنند بیشتر با هم و با محیط ارتباط برقرار کنند و نقد پذیرتر شوند.» 
هوا گرگ و میش است در کوچه می‌روم طنین گام هایم را در خود حس می‌کنم و یاد کلاس آواز می‌افتم که معلم عاشقش چگونه فنون اپرا را با حرکت موزون و هماهنگ اندام‌های بدن مثل پا، سر و دست به هم آمیخته بود و کاری می‌کرد که آن بچه‌ها در طنین نشنیده آوازهای خود غرق شوند و همه وجودشان ترانه شود. 
کلاغی گذشت صدایش را شنیدم نمی‌توانم آن را ببینم ولی آن را حس می‌کنم قار قار کلاغ در من همان اثر را بر جای می‌گذارد که طنین موسیقی بر پوست و ذره ذره وجود بچه‌های ناتوان از شنیدن اینها صدا را با همه وجود درک می‌کنند شاید بهتر از من و تو. 
به یاد حرف آقای صادق می‌افتم که می‌گفت: «می ترسم همین جا را هم از ما بگیرند» به راستی این دنیا با وجود آدم‌های گاه بزرگ چه قدر حقیر و کوچک است. 

خاطره
ورود از درب خروج

*هما بدر
ورود از درب خروج سال ۱۳۷۸ یک روز زمستانی بود. صبح زود پدرم مرا به مدرسه‌ام رساند. من معلم کم بینایی مدرسه توانخواهان پنج بودم. این مدرسه خاص دانش آموزان جسمی حرکتی است. قرار بود که آن روز دانش آموزان را برای تماشای فیلم رنگ خدا به سینما ببریم. بسیار خوشحال بودم که دانش آموزان از نزدیک با روحیات یک نابینا آشنا می‌شوند. همه برای حرکت به سوی سینما آماده شدیم. با خود فکر می‌کردم که قطعا شاگردانم در تردد، مشکلات زیادی خواهند داشت. همین طور هم شد. با کمک راننده‌ها تک تک دانش آموزان سوار مینی بوس شدند سپس ویلچرها را در ماشین جاسازی کردیم. 
بچه‌ها خیلی خوشحال بودند زیرا کمتر پیش می‌آمد که والدینشان آنها را به سینما ببرند. به سوی فرهنگسرای بهمن حرکت کردیم. در فرهنگسرا نیز بچه‌ها با کمک راننده‌ها پیاده شده، سوار ویلچرهایشان شدند. من در محوطه فرهنگسرا به این موضوع فکر می‌کردم که حالا چطور بچه‌ها را از پله‌های ورودی سینما بالا ببریم؟ از همکارم این سؤال را پرسیدم (گفت: صبر کن می‌بینی.) لحظاتی بعد خود را جلوی درب خروجی سینما یافتم. بله به ناچار دانش آموزان را از درب خروجی وارد سالن کردیم. ویلچریها جلوی سکو مستقر شدند و آنها که می‌توانستند، در ردیفهای اول نشستند. شاگردانم که رابطه صمیمانه‌ای با من داشتند همیشه از این وضع که باید متفاوت از دیگران عمل کنند حتی در ورود به سینما شاکی بودند. به راستی چه کسی پاسخگو است؟ چرا نباید عزیزان جسمی حرکتی از امکانات لازم برای تردد برخوردار باشند؟ امکاناتی نظیر اتوبوسهای مخصوص که بتوانند با ویلچر وارد آن شوند و از زحمتی که به دیگران می‌دهند شرمسار نشوند. مسئول کیست؟ شما بگویید. 
داستان مترو
آن روز دل را به دریا زدم و تصمیم گرفتم به تنهایی سوار مترو شوم. پیش از آن چند باری با پدرم سوار مترو شده بودم، به همین علت ایستگاه نزدیک منزلمان را تقریبا می‌شناختم. پدرم مرا به ایستگاه رساند و برای اطمینان بیشتر همراه من که عصایم را باز کرده بودم تا باجه بلیت فروشی آمد. من بلیت خریدم. مأموری نشسته بود و بلیت می‌گرفت. پدرم به آقایی که همزمان با ما بلیت می‌داد سفارش مرا کرد چون مأموری نبود که مرا تا کنار ریل راهنمایی کند. مأمور دریافت بلیت، لطفی کرد و به پدرم اجازه داد مرا تا کنار ریل همراهی کند. از پدرم خداحافظی کردم و ده دقیقه‌ای منتظر ماندم. 
قطار با سر و صدا آمد. من که کمی بینایی دارم قطار را دیدم اما درب‌های آن را درست تشخیص نمی‌دادم. از آن جایی که عصایم باز بود اطرافیان، متوجه ضعف بینایی من بودند و مرا راهنمایی کردند. صندلی خالی در قطار نبود. من ایستاده بودم و به مقصدم یعنی ایستگاه شهید مفتح فکر می‌کردم که تا به حال گذرم به آن نیفتاده بود. در میدان امام خمینی عده زیادی پیاده شدند و آقای مسنی مرا صدا زد تا روی صندلی خالی کنارش بنشینم. سمت راست من خانمی نشسته بود. با صحبت کوتاهی فهمیدیم هم مسیر هستیم. ما با هم پیاده شدیم. من بازوی آن خانم را گرفتم و به راه افتادیم. دو ردیف پله، چند راهروی پیچ در پیچ و دوباره دو ردیف پله. نمی‌دانم اگر آن خانم نبود من چطور راه خروج را پیدا می‌کردم. آخر یکی نیست به دست اندرکاران مترو بگوید یک بار چشمهایتان را ببندید و امتحان کنید چقدر جرأت دارید در پله‌ها و راهروهای مترو حرکت کنید؟ پس وقتی نابینایی را می‌بینید وظیفه انسانی خود را انجام دهید نه وظیفه شغلی. 
در جوی آب

دوباره جوی آب، باز میدان انقلاب و باز اتوبوس‌های ترمینال جنوب. همین چند وقت پیش بود که با تاکسی از نمایشگاه بین المللی به میدان انقلاب رفتم. راننده مرد مهربانی بود و از عصای سفید متوجه ضعف بینایی من شده بود. از من سؤال کرد که کدام طرف میدان می‌روم؟ گفتم: «ابتدای خیابان کارگر جنوبی، می‌خواهم سوار اتوبوس‌های ترمینال جنوب شوم.» راننده مهربان مرا تا ایستگاه رساند و جلوی اتوبوس توقف کرد. مسافران مشغول سوارشدن بودند. از ماشین پیاده شدم، عصایم را باز کردم و به سمت جوی آب به راه افتادم. نزدیک جوی آب با احتیاط عصایم را به محوطه داخلی جوی کشیدم. متوجه شدم که پل هست و درست دیده‌ام. روی پل رفتم. دیدم که درب مخصوص خانم‌ها عقب‌تر است. نمی‌توانستم از کنار جوی بروم چون اتوبوس کاملا کنار جوی نگه داشته بود. از همان روی پل در طول جوی شروع به حرکت کردم که ناگهان صدای آقایی را شنیدم که می‌گفت: خانم مواظب باش! در این لحظه زیر پایم خالی شد و من خود را در جوی آب یافتم. تازه فهمیدم که منظور آن آقا خودم بودم. در یک چشم به هم زدن خود را جمع و جور کردم و از جوی آب بیرون آمدم. صورتم از ناراحتی و خشم داغ شده بود. شما بگویید آیا نباید کنار عرض پلها میله‌های حفاظ نصب شود؟ این مدل در جوی آب افتادن واقعا نوبر بود. 
* خانم هما بدر، نویسنده این خاطره‌ها، که عکس وی را نیز مشاهده می‌کنید، نابیناست. 

هنر درمانی؛ حمایت درونی از معلول

معلولان باید به دنبال حمایت بیرونی باشند و حق خود را بگیرند ولی حمایت بیرونی مشکل آنها را حل نمی‌کند. معلول باید در عین ناتوانی احساس کند کنترل قابلیت درونی خود را در اختیار دارد. این یعنی اعتماد به نفس. 
زندگی در نظم شگفت انگیز خویش بسان نغمه‌ای خوش آهنگ است که ضرب آهنگ آن درون انسانها را نیز به هماهنگی و هم آوا شدن با خود برمی انگیزد. زندگی خود بسان یک موسیقی دلنواز است نغمه‌ای که بی نظمی را برنمی تابد و سر به سوی نظم دارد. اینگونه هر نقصی، هر آسیب و صدمه‌ای تو گویی این نغمه دل انگیز را پریشان می‌کند و میان انسان و طبیعت ناهماهنگی می‌افکند. این ناهماهنگی چیزی نیست مگر بیماری، معلولیت و درد. اما همین موسیقی که ریشه در جان جهان دارد به سبب خاستگاه هنری اش درمانگراست یعنی توان آن را دارد که به ما یاری رساند تا میان خود و طبیعت و حتی جامعه مان آن هماهنگی که چشم داریم ایجاد کنیم. 
نقص و معلولیت ما را از تعامل طبیعی با طبیعت و جامعه بازمی دارد ولی موسیقی با سر انگشتان اعجاز‌گر خویش می‌تواند کاری کند تا هر آنچه از توان جسمی و ذهنی و روحی در ما مانده به توانمندترین شکلش شکوفا شود و این چنین تعامل هماهنگ‌تر میان ما و طبیعت در ما آن نیرو و توان را ایجاد کند تا سازگارتر و مطلوب‌تر به رفتن ادامه دهیم. 
دکتر علی زاده محمدی روانشناس بالینی است و می‌گوید: نزدیک به ۱۵ سال است که تجربیات روانشناسی بالینی خود را با دانش موسیقی درآمیخته و میان درمان و تأثیر موسیقی در روانشناسی و به ویژه روانپزشکی ارتباط ایجاد کرده است. چیزی که راهی را گشوده تا سرانجام بتوان از موسیقی در توانبخشی کودکان دارای نیازهای ویژه یا استثنایی (معلولان جسمی و ذهنی، بیماران اسکیزوفرنی و کسانی که از اختلالات نوروتیک رنج می‌برند) بهره برد. ثمره تجربه چند ساله بهره گیری از توان درمانگر هنر موسیقی، سه جلد کتاب است با او درباره موسیقی درمانی به گفت وگو می‌نشینیم. 
* با توجه به تنوع معلولیت‌ها، از موسیقی درمانی بیشتر برای درمان کدام معلولیت‌ها بهره برده‌اید؟ 
- بیشتر کودکان کم توان ذهنی. باید گفت هر کدام از معلولیت‌ها نیازهایی ایجاد می‌کنند که موسیقی درمانی متناسب با آنها مجموعه‌ای از تکنیک‌ها، روشها و فعالیت‌ها را طراحی می‌کند. برای مثال در معلولان ذهنی مهمترین مسئله نارسایی‌های هوشی و شناختی کودک است که در سازگاری، تمرکز و هماهنگ بودنش مشکل ایجاد می‌کند. موسیقی ابزاری است که می‌توان با کمک آن مهارتهای بسیاری ایجاد کرد. مهارتهایی که می‌تواند به یادگیری کودک کمک کند، از جمله یادگیری‌های تحصیلی تا یادگیری‌های مربوط به خود یاری کودک کم توان. در اینجا با استفاده از بستری که موسیقی برای ما فراهم می‌کند فعالیتهایی را در قالب شعر، ترانه و موسیقی ترتیب می‌دهیم این امر به افزایش توان هوشی و یادگیری کودک کمک می‌کند اما هدف از فعالیتهای موسیقایی تنها تقویت ذهنی و افزایش تمرکز، نیست چرا که ماهیچه‌های کودک هم هماهنگی بیشتری را تجربه می‌کنند. از لحاظ سازگاری هم کودک از ارتباط اجتماعی بهتری با محیط برخوردار می‌شود و گوشه گیری، افسردگی و ناتوانی‌های ناشی از عقب ماندگی ذهنی که دارد نیز در او بهبود چشمگیری می‌یابد. هر چه کودک کم توان ذهنی تربیت پذیر‌تر می‌شود موسیقی درمانی به او در خود یاری در حد اداره شخصی کمک می‌کند که مثلا با موسیقی بتواند مسواک بزند، غذا بخورد و کارهایی از این دست. درمان در اینجا به معنای موسیقایی کردن توالی حرکت هاست. 
* منظورتان شرطی کردن درمانجو است یا مطلوب کردن فضای یادگیری؟ 
- نه او را شرطی نمی‌کنیم. بلکه کلیه فعالیتهای حسی و حرکتی را با موسیقی هماهنگ و متعادل می‌کنیم. مثلا در مورد عقب مانده‌های شدید و به ویژه کودکی که از زندگی نباتی برخوردارند یا چند معلولیتی اند و هم معلولیت جسمی دارند و هم ذهنی. از موسیقی طوری استفاده می‌کنیم که با حرکات ناقص یا با آواگری‌های آنها هماهنگ شود و با ریتمیک کردن برخی فعالیتها به آنها خود یاری شخصی را می‌آموزیم. با استفاده از ترانه به او یاد می‌دهیم که مثلا بفهمد از مسواک چگونه استفاده کند، بند کفشش را چگونه ببندد یا چگونه سلام کند و با دیگران ارتباط داشته باشد. در مورد عقب ماندگان بسیار شدید هم باقیمانده فعالیتهای حسی و حرکتی آنها را با موسیقی امتداد می‌دهیم مثلا آنقدر آواگری می‌کنیم تا کلامشان تقویت شود. 
* درباره معلولان جسمی و حرکتی، موسیقی درمانی چقدر مؤثر است؟ 
- کسانی که معلولیتهای جسمی و ارتوپدی دارند به صورت فوق العاده‌ای می‌توانند از موسیقی بهره ببرند. مثلا کسی که می‌تواند انگشتان دستش را حرکت دهد یا کسی که روی ویلچر است کسی که فقط یک دست دارد یا حتی شدیدتر یعنی کسانی که فلج مغزی اند کسی که دچار فلج مغزی است مشکل هوشی ندارد بلکه مشکل او جسمی و حرکتی است ما ابزارهایی به دست او می‌دهیم و او مجبور است آنها را با ضرب آهنگ خاصی بنوازد و ناچار به هماهنگی فعالیتهایش می‌شود یا فعالیتهایی را انجام می‌دهد که نوعی ورزش موزیکال است یا اینکه با خواندن، کلامش را تقویت می‌کند. 
*در مورد معلولانی که مشکل گویایی دارند چه طور از موسیقی درمانی استفاده می‌کنید؟ 
به او یک ساز بادی می‌دهیم تا بنوازد مثلا یک فلوت ریکوردر. در این افراد فعالیت‌های درمانی را طوری ترتیب می‌دهیم تا عضلاتی را که تولید کلام می‌کنند و در تنفس نقش دارند تقویت کنیم. مثل گلو، حنجره و عضلاتی که در گونه‌ها وجود دارند. خواندن ترانه و نواختن سازهای بادی در تقویت این عضلات بسیار مهم است. کسانی که دچار لکنت هستند ترانه هایی را می‌خوانند که در آن کلمات تازه‌ای وجود دارد تا با خواندن، ادا کردن این واژه‌ها را بیاموزند یا در ترانه‌ها با ایجاد واژگان ریتمیک به درمانجو کمک می‌کنیم تا آنها را با تکرار فرا گیرد. 
* برای معلولیت هایی مثل نابینایی و ناشنوایی چه طور؟ 
- برای کسانی که مشکل شنیدن دارند ما بیشتر، شنیدن را معیار قرار می‌دهیم. با موسیقی اصوات را در اشکال مختلف در فضا منتشر می‌کنیم. به عبارتی اصوات کوتاه، بلند، تند و آهسته. با لب خوانی و زبان اشاره، نیز زیر و بمی اصوات را به او می‌آموزیم. به این وسیله ادراک درونی شنوایی یا حس او از موسیقی تقویت می‌شود. دیگر اینکه با حرکتهایی مثل پا زدن و دست زدن ضرب آهنگ و نوع موسیقی را به ناشنوا منتقل می‌کنیم. در مورد کودکان کم شنوا هم کاری می‌کنیم یاد بگیرند اصوات را با چه شدتی بزنند و چگونه با هم، همنوازی کنند و ترانه بخوانند. اما باید گفت موسیقی در نابینایان هم تأثیر بسزایی بر جای می‌گذارد. در نابینایان و به ویژه کودکان نابینا، حرکت و جابه جایی یک نیاز اساسی است به همین خاطر باید مجموعه‌ای از فعالیتهای موسیقایی طراحی کنیم که کودک را در محیط به حرکت وادارد. با ایجاد حرکتهای ریتمیک می‌توانیم کندی حرکتی را که درمانجو در محیط زندگی به آن دچار است برطرف کنیم. در کم بیناها می‌توان سازها را علامت گذاری کرد مثلا روی ارگ، پیانو یا زیلوفون، تا مهارت پیدا کنند و بتوانند بنوازند. اگر نابینا بزرگسال باشد نواختن یک ساز، همخوانی و هم نوازی و مهمتر از همه شنیدن موسیقی و بحث و گفت وگو پیرامون آن می‌تواند کمک کند تا فرد به جامعه بازگردد و این امر به کاهش افسردگی و گوشه گیری در او بینجامد. به همین خاطر به نابینایان توصیه می‌کنم یک ساز یاد بگیرند مثلا ساز فلوت ریکوردر اصلا به دیدن نیاز ندارد. علاوه بر این آموختن موسیقی، کمک می‌کند، شنوایی نابینایان قوی‌تر شود، مهارت به دست آورند و اعتماد به نفس در آنها تقویت شود. 
* به چند ساز خاص موسیقی درمانی اشاره کردید. آیا این سازها با سازهای معمولی فرق دارند؟ 
- سازهای موسیقی درمانی شامل سازهایی هستند که در خانواده سازهای عرف تعریف شده‌اند از آن جمله می‌توان به زیلوفون، متالوفن‌ها و فلوت ریکوردر اشاره کرد از آن گذشته سازهای ریتمیک زیادی هم داریم مثل چوبهای ساده، دقک، مثلث، قاشقک، خاشخاشک، دایره‌های زنگی متنوع و طبل‌های مختلف. به کودک نمی‌توان گفت سه تار بزند باید به او سازهایی را داد که هم نواختنش راحت باشد هم کودک بتواند با آن ارتباط خوبی برقرار کند. علاوه بر این باید سازی باشد که از نظر درمانی بتوان مجموعه‌ای از فعالیتهای حسی و حرکتی مورد نظر درمانگر را با کمک آنها ایجاد کرد. برای همین سازهای موسیقی درمانی صرفا سازهای کلاسیک نیستند گرچه ما در موسیقی درمانی می‌توانیم از سازهایی مثل تار، پیانو، ارگ، ضرب و سنتور هم استفاده کنیم ولی در مواردی یک درمانجوی بزرگسال می‌آید و پشت سنتور احساس ناتوانی می‌کند اما با یک زیلوفون یا سازهای کوبه‌ای مشکلی ندارد و می‌توان با استفاده از آنها فضای موسیقایی موزون و ریتمیک ایجاد کرد تا کار درمان آسان شود. 
* به غیر از انتخاب ساز برای درمانجو چه ویژگی‌های دیگری را باید در او بسنجیم؟ 
-وقتی یک معلول به ما رجوع می‌کند باید همه قابلیتهای او را بشناسیم. هنر درمانی و موسیقی درمانی به این معناست که بدانیم ظرفیتهای فرد چیست چه توان و ناتوانی هایی دارد. باید دید کودک معلول در چه شرایط تحصیلی است. ذهن ریاضی دارد یا ادبی، ارتباطش با خانواده‌اش چگونه است، چون با یک معلول به عنوان یک فرد سر و کار نداریم بلکه با او و خانواده‌اش به عنوان یک سامانه سر و کار داریم. یعنی علاوه بر قابلیت‌های او باید دید این قابلیتها در خانواده چه اثری گذاشته است. آنگاه باید اولویت‌ها را در آموزش و درمان او تعیین کنیم. مثلا اگر می‌خواهیم ریاضیاتش بهتر شود ناچاریم شعر و موسیقی را در قالب ریاضی بیاوریم و مفاهیم تحصیلی را موسیقایی کنیم یا گاه فرد می‌تواند ترانه سرایی کند و شعر بگوید باید شعرهای او را محور درمان قرار دهیم. اگر شرایطی که ایجاد می‌کنیم هماهنگ با قابلیتهای فرد باشد لذت واقعی نصیب درمانجو می‌شود چون احساس می‌کند چیزهایی در او شناخته شده است و باور می‌کند قابلیتهایی دارد. پس مهمترین چیز در هنر درمانی این است که اول نیازها و قابلیتهای فرد را تعریف کنیم و از این قابلیتها برای برطرف کردن نیازها بهره ببریم. 
* شما یک روانشناس هستید که از هنر موسیقی در درمان بیماران استفاده می‌کنید به نظر شما رابطه هنر درمانگر با درمانجو چه تفاوتی با رابطه روانپزشک و بیمار دارد؟ 
- ما در هنر درمانی ارتباط سیالی با تصورات و خیال ورزی‌های مثبت بیمار پیدا می‌کنیم در حقیقت هنر بستری است که این ارتباط را ایجاد می‌کند هنر درمانگر ابزارهایی دارد که پزشک ندارد در هنر درمانی شعر است. موسیقی هست، بازی، شوخی، حرکت و رقص است. این ابزارها به بهترین وجهی صور خیالی اندیشه و خلاقیت درمانجو را به کار می‌گیرد و علاوه بر ایجاد انگیزش امکاناتی را در ذهن درمانجو ایجاد می‌کنند که می‌توان برای توانبخشی خودش از آنها استفاده کرد. پزشک این ابزارها را ندارد. در پزشکی دارو داریم. دارو با فرد خیا ل ورزی نمی‌کند شاید یک روانپزشک بتواند روی انگاره‌ها و پنداشت‌های ذهن فرد اثر بگذارد ولی با آنها کار نمی‌کند، دست ورزی نمی‌کند، فرد را سرگرم نمی‌کند تا در پنداشت‌های خود تأثیر بگذارد یا انگاره‌های تازه ایجاد کند و به نوسازی آنها بپردازد پس در هنر درمانی ابزارهایی هست که در درونش سیالیت، خلاقیت و اصالت وجود دارد. یک روانپزشک از این ابزارها بی بهره است. 
* در حال حاضر موسیقی درمانی در چه مراکزی انجام می‌شود؟ 
- در آموزش و پرورش استثنایی و در یکی دو مرکز روانپزشکی ولی من در انستیتو روانپزشکی تهران به آموزش مشغولم. 
* به عنوان کسی که موسیقی درمانی را آموزش می‌دهد چه مشکلاتی را بر سر راه می‌بینید؟ 
- مشکل ما این است که محیط اجتماعی مناسبی برای تمرین درمانجو و ایجاد انگیزه در او برای رفتن به سوی هنر وجود ندارد. یعنی به اندازه کافی کلاس آموزش نقاشی، شعر خوانی، موسیقی و … برای معلولان وجود ندارد تا انگیزه و رغبتی در آنها به وجود آید. دوم این که معلولان نمی‌دانند این ابزار تا چه اندازه در درمان و ایجاد روحیه در آنها مؤثر است. برای ایجاد اعتماد به نفس کشیدن یک تصویر ساده به مراتب مؤثر‌تر از دیدن چند فیلم سینمایی است چون در اینجا فعالی اما در آنجا منفعل. نشاط واقعی در این است که فرد کاری انجام دهد چرا که احساس استفاده از خود و ایجاد به کارگیری خود منشأ اعتماد به نفس است یعنی من هستم. اعتماد به نفس تلقینی نیست اعتماد به نفسی که در اثر تلقین است جایگاه ندارد باید کاری از دست فرد برآید حتی به شکل خواندن یک خط شعر در اوج ناتوانی و مشکلی که در تکلم دارد. این یعنی کار، چون ما از انسانها براساس ظرفیت خودشان توقع داریم کار یعنی فرد یک حرکت ریتمیک انجام دهد در حالی که نابیناست یا زیلوفون را بنوازد وقتی که ناشنواست این که ما به سمتی برویم که همواره معلول را از بیرون حمایت کنیم کمکی به ایجاد نشاط واقعی در او نکرده‌ایم، ارزش هنر درمانی به معلولان اینجاست که هویدا می‌شود چون آنها را به کار می‌گیرد و حمایت درونی ایجاد می‌کند نه حمایت بیرونی. معلولان باید به دنبال حمایت بیرونی باشند و حق خود را بگیرند ولی حمایت بیرونی مشکل آنها را حل نمی‌کند. معلول باید در عین ناتوانی احساس کند کنترل قابلیت درونی خود را در اختیار دارد این یعنی اعتماد به نفس. 
* نقش مراکز آموزشی ngo‌ها را در این باره چگونه ارزیابی می‌کنید؟ 
-این مراکز باید متخصص باشند، تخصص هم یعنی دسترسی به اطلاعات و دانش روز. باید اطلاعات علمی و تجربی ما متناسب با نیازهای جامعه و تجربیاتی که در جهان شکل می‌گیرد مرتب روز آمد شود ما هم در مراکز علمی و ngo‌ها و هم دانشگاهها نیاز به آموزش داریم متأسفانه در ایران، در زمینه هنر درمانی از نظر کلاسیک بسیار عقب هستیم هر چند از نظر تجربیات سنتی خیلی پیشرفته‌ایم ما با حافظ زندگی می‌کنیم از شعرش استفاده درمانی می‌بریم ما با موسیقی اصیل صباها، وزیری‌ها، درویش خان‌ها و عارف‌ها زندگی می‌کنیم و از دستگاه و نغمه‌های موسیقی ایرانی بهره می‌بریم. آثار بزرگی که در فرهنگ ما وجود دارند از زمینه‌های درمانی خوبی برخوردارند منتها مراکزی برای آموزش هنر درمانی نداریم. آموزش در این باره باید نخست شکل دانشگاهی خود را بیابد تا انجمن‌ها هم بتوانند در این زمینه فعالیت علمی بپردازند در کشورهای پیشرفته، رشته موسیقی درمانی تا دوره دکترا وجود دارد ولی در اینجا در تهران دو، سه انجمن موسیقی درمانی داریم که دوره‌های آموزشی برپا می‌کنند و کار موسیقی درمانی از یک روند نظام مند و پیشرفته برخوردار نیست جامعه ما در هنر نمایی استعداد فوق العاده‌ای دارد و توان آن را دارد تا در جهان امتیاز و قابلیت ادبی، ذهنی و هنری خود را عرضه کند. 

سهم ناشنوا از رسانه ملی

حق نداریم لب خوانی را از ناشنوا بگیریم و او را مجبور کنیم فقط از اشاره استفاده کند چون در این صورت او در ارتباط با جامعه دچار مشکل می‌شود. ناشنوا به ارتباط کلی نیاز دارد نه فقط اشاره، هم باید سمعک داشته باشد
تا از ذره صوت استفاده کند و هم باید از لب خوانی استفاده کند. براساس این اعتقاد ماهنوز خواهان زیرنویس برای فیلم‌ها هستیم
زبان پل ارتباطی افراد جامعه است. سازمان ملل ناشنوایان را به عنوان اقلیت زبانی دنیا می‌شناسد که زبان ویژه خود را دارند یعنی زبان اشاره. 
کودک ناشنوایی که به دنیا می‌آید قبل از آموزش زبان شفاهی و حتی بعد از آن منظور خود را با اشاره‌های دست خود می‌فهماند. این اشاره‌های طبیعی در خانواده‌های مختلف تفاوت دارند. در خانه‌ای اشاره عینک نشانه پدری عینکی است و در خانه دیگر پدر با اشاره کلاه، ریش یا سبیل مشخص می‌شود. به این ترتیب در مدارس مختلف ناشنوایان نیز اشاره‌های طبیعی شکل می‌گیرند تا جایی که این اشاره‌ها از مدرسه‌ای تا مدرسه دیگر متفاوت هستند. 
نوع دیگر، اشاره‌های الفبایی هستند که براساس شکل نوشتاری حروف مورد نظر نشان داده می‌شوند مثلا در اشاره‌های جدیدی که درست می‌شوند مانند اشاره کلاس با استفاده از الفبای فارسی حرف و به دنبال آن اشاره یک فضا نمایش داده می‌شود. در بعضی کشورها نیز همه حروف کلمه با اشاره الفبایی نشان داده می‌شوند. این نوع از اشاره ویژه افراد با سواد است. 
نوع دیگر، اشاره الفبای گویاست که مرحوم باغچه بان آن را ابداع کرده است. در الفبای گویا شکل گفتاری حرف مورد نظر است. به عبارتی صدای حروف. ناشنوایانی که سواد ندارند نیز می‌توانند از آن استفاده کنند و آخرین نوع اشاره، اشاره‌های قراردادی است. گروهی از ناشنوایان در کمیته پژوهشی زبان اشاره دانشگاه علوم بهزیستی فعالیت می‌کنند و اشاره‌های قراردادی را تدوین می‌کنند. 
فاطمه آقا محمد کارشناس بهزیستی به عنوان مشاور با این گروه همکاری می‌کند. او می‌گوید: جلد چهارم کتاب اشاره در حال تدوین است. اساس این کار بر اشاره‌های طبیعی است. کمیته زبان اشاره در سراسر کشور بررسی می‌کند تا ببیند کلمه‌های مختلف به ویژه کلمه‌های جدیدی که وارد زبان می‌شود در بین ناشنوایان اشاره‌ای دارند یا خیر. اگر اشاره مناسبی وجود داشته باشد که با اشاره‌های دیگر همخوانی داشته باشد، زیبا باشد و مفهوم را به خوبی برساند آن را انتخاب می‌کنند تا همه ناشنوایان از اشاره‌های واحدی استفاده کنند، البته عجیب نیست اگر ناشنوایی اشاره‌ای را نپسندد. در زبان نیز این اتفاق می‌افتد یک روز می‌گویند هلیکوپتر و روز دیگر چرخ بال یا بالگرد. این خاصیت زبان است نه نقص آن. مدتی طول می‌کشد تا کلمه جدید با فرهنگ جامعه هماهنگ شود. 
ارتباط با جامعه
حال این سؤال مطرح می‌شود که ناشنوایان چگونه می‌توانند با جامعه ارتباط برقرار کنند؟ 
امروزه در مدارس ناشنوایان تمرکز اصلی بر لب خوانی است. در لب خوانی فرد ناشنوا با دیدن حرکت لب متوجه کلام گوینده می‌شود. همچنین از دوران کودکی با گفتار درمانی حرف زدن را به کودک می‌آموزند. به این ترتیب آنها می‌توانند با زبان شفاهی با دیگران ارتباط برقرار کنند. اما زبان اشاره در بین ناشنوایان جایگاه ویژه‌ای دارد. سید مهدی عطری روانشناس کودک استثنایی در این باره می‌گوید: «در مدرسه هدف آماده کردن فرد برای ارتباط با جامعه است، پس تا حد امکان نباید از اشاره استفاده شود. به کارگیری اشاره فرد را از جامعه منزوی می‌کند ولی وقتی ناشنوایان می‌خواهند با یکدیگر راحت‌تر باشند از اشاره استفاده می‌کنند مانند ترک زبان‌ها که وقتی به هم می‌رسند چون راحت ترند ترکی صحبت می‌کنند. اگر ناشنوایان می‌خواهند از اشاره استفاده کنند بهتر است اشاره‌های بین المللی را به کار گیرند، مگر کلماتی که برای آن اشاره نداریم مانند آداب و رسوم خودمان. من با به کارگیری زبان اشاره مخالف نیستم اما به تجربه دیده‌ام کسانی که از اشاره بیشتر استفاده می‌کنند گفتارشان تحلیل می‌رود.» 
او در باره شرایطی که اشاره تنها راه ارتباط است می‌گوید: «در مجامع عمومی ناشنوایان که امکان استفاده از زبان شفاهی و لب خوانی وجود ندارد زبان اشاره برای انتقال مفاهیم به کار می‌رود و در همه سمینارها رابط ناشنوایان حضور دارد.» 
خانم آقا محمد نیز به این نکته اشاره می‌کند که لب خوانی تا فاصله مشخصی ممکن است. گوینده باید روبه روی فرد ناشنوا باشد، نور باید بر صورت گوینده بتابد نه در چشم بیننده، همچنین محیط ارتباط باید فاقد حرکت‌های اضافی باشد چون لب خوانی نیاز به تمرکز دارد اما از اشاره در فاصله‌های بیشتر هم می‌توان استفاده کرد مانند جمع‌های چند نفره. در سمینارهای جهانی رابطین در فاصله‌های مشخص، مستند و با هم مطالب سمینار را اشاره می‌کنند. 
رابط ناشنوایان در تلویزیون
روز جهانی ناشنوایان سال ۷۷، آغاز حرکتی در راستای استیفای حقوق شهروندی ناشنوایان بود یعنی استفاده از رابط ناشنوایان در سیما. گرچه این کار دیر و ناکامل آغاز شد اما نویدی بود برای استفاده ناشنوایان از رسانه ملی. خانم آقامحمد در این باره توضیح می‌دهد: «به دنبال درخواست ناشنوایان و بررسی کارشناسان سیما این کار آغاز شد. در شبکه‌های جهانی از رابط ناشنوایان استفاده می‌شد و بعضی کشورها زیرنویس ویژه ناشنوایان هم دارند، ما در سازمان بهزیستی از همان ابتدا خواستار استفاده هر دو امکان بودیم اما مسئولان سیما می‌گفتند استفاده از زیرنویس، هزینه بالایی دارد و در حال حاضر فقط می‌توانیم از رابط استفاده کنیم.» 
در این سال‌ها خانم آقا محمد و همکارانش با عشق و علاقه از این حداقل امکان استفاده کرده‌اند. علاوه بر اشاره کردن با حرکت لب جملات را بازگو کرده‌اند. همچنین از حالات چهره و بدن نیز برای انتقال مفهوم بهره گرفته‌اند. اما خوب است بعد از ۶ سال بر گردیم و دوباره جویای نظر ناشنوایان در این رابطه شویم. 
علی صفاری ناشنوایی است که در مدارس عادی تحصیل کرده است. او از لب خوانی و زبان شفاهی برای ارتباط با دیگران بهره می‌گیرد و با زبان اشاره آشنایی ندارد. او درباره دیدن برنامه‌های تلویزیونی می‌گوید: «بیشتر فیلم‌های خارجی را می‌بینم چون ساختار آن خوب است و با نگاه کردن متوجه موضوع آن می‌شوم. فیلم‌های ایرانی و هندی بیشتر متکی بر حرف زدن هستند و نمی‌توان متوجه داستان آن شد. یک بار سعی کردم با لب خوانی از رابط تلویزیونی استفاده کنم اما اگر زیاد به لب توجه کنم تصویر اصلی را نمی‌بینم. و در ادامه به این سؤال پاسخ می‌دهد که چرا اشاره یاد نگرفته‌ای؟ من باید در روز با آدم‌های زیادی صحبت کنم. اگر حرف زدن را تمرین نکنم و فقط مبتنی بر اشاره باشم نمی‌توانم با کسی ارتباط برقرار کنم.» 
مهشید پهلوان نیز در فاصله نزدیک می‌تواند با لب خوانی از کلام گوینده و بازیگران استفاده کند. مادر او می‌گوید: «اوایل می‌گفت با دیدن رابط حواسم پرت می‌شود و نمی‌توانم فیلم را ببینم، روی تصویر رابط کاغذ چسباند اما حالا به حضور او در گوشه تصویر عادت کرده و او را نمی‌بیند. یکی از معلمان ناشنوا می‌گوید: «اگر بخواهم متوجه داستان فیلم شوم باید تمام توجهم را به اشاره‌های رابط بدهم و دیگر نمی‌توانم خود فیلم را ببینم یعنی باید بین لذت دیدن فیلم و فهمیدن داستان آن یکی را انتخاب کنم. از آن گذشته رابط فیلم را خلاصه می‌کند تا بتواند قسمت‌های ضروری آن را اشاره کند به همین دلیل وقتی با خانواده فیلمی را می‌بینم گاه آنها می‌خندند و من متوجه علت آن نمی‌شوم. 
اما خانم آقا محمد معتقد است می‌توان فیلم و اشاره‌ها را با هم دنبال کرد او درباره نحوه کار خود می‌گوید: «کار من به صورت زنده است اکثر فیلم‌ها دوبار پخش می‌شوند. من سعی می‌کنم بار اول فیلم را ببینم تا در جریان داستان آن قرار گیرم و در بخش مجدد آن که باید رابط با اشاره برای ناشنوایان فیلم را بازگو کند به دوربین نگاه می‌کنم و با شنیدن صدای فیلم، داستان را تعقیب و صداها را اشاره می‌کنم، همزمان، با حرکات لب جملات را بیان می‌کنم البته با خلاصه و کوتاه کردن داستان فیلم، سعی می‌کنم موضوع اصلی آن حفظ شود و تا حد امکان داستان عینا بازگو شود. جاهایی که نیاز به خنده دارد می‌خندم و گاه غمگین می‌شوم و حتی در آهنگ صدا وقتی گوینده مریض است اشاره هایم ضعیف و آرام می‌شود. وقتی فرد نظامی است حالت دستوری را در اشاره به خود می‌گیرم.» 
برخی دیگر از ناشنوایان می‌گویند اشاره‌های جدیدی که رابط استفاده می‌کند را نمی‌فهمیم معلم ناشنوای دیگری نیز می‌گوید: «اگر بخواهم متوجه موضوع فیلمی شوم دو بار آن را می‌بینم بار اول فقط تصویر را می‌بینم و بار دوم اشاره‌های رابط را، اما باز هم نیاز دارم کسی به سؤالات جواب دهد.» دیگری می‌گوید: «در زبان اشاره، کلمات زیادی داریم که اشاره یکسانی دارند مانند دعوا و جنگ یا زیبا و قشنگ با جذاب و همچنین شدت ناراحتی و عصبانیت که در اشاره مشخص نمی‌شود.» 
خانم آقا محمد پاسخ می‌دهد: «در اشاره دعوا دو انگشت با هم برخورد می‌کند اما در اشاره جنگ چون جنگ بین دو گروه است تمام انگشتان دو دست با هم برخورد می‌کنند. شدت عصبانیت نیز در چهره رابط مشخص است اشاره زیبا و قشنگ هم متفاوت است. این دوستان هنوز اشاره‌های جدید را یاد نگرفته‌اند. من در کار خود از اشاره‌های تأیید شده کمیته زبان اشاره نیز استفاده می‌کنم و کلماتی چون اسامی خاص و نام میدان‌ها را نیز با الفبای گویا نشان می‌دهم.» 
از او می‌پرسم به این ترتیب یک ناشنوا برای فهمیدن تمام اشاره هایی که شما در فیلم به کار می‌برید باید با همه این اشاره‌ها آشنایی داشته باشد؟ 
- «برای ناشنوا زبان اشاره مانند زبان گفتاری افراد شنواست هر گاه اشاره کلمات جدید را ببیند آن را می‌آموزد.» 
- آیا کلاسی برای آموزش کلمات جدید وجود دارد؟ 
- البته کتاب اشاره را داریم اما کتاب از نظر تصویری محدودیت دارد و نمی‌تواند حرکات دست را به خوبی نشان دهد. آقای رضا محمودی نیز روزهای یکشنبه در فرهنگسرای سرو زبان اشاره را به صورت رایگان آموزش می‌دهد. من هم در شبکه پنج کار آموزش زبان اشاره را شروع کرده‌ام. 
اما چه راهی برای استفاده تعداد بیشتری از تلویزیون وجود دارد؟ 
علی صفاری می‌گوید: «اگر برنامه‌ای زیرنویس داشته باشد من هم می‌توانم از آن استفاده کنم. مدتی پیش شبکه ۴، برنامه مستندی داشت درباره طبیعت که با زیرنویس پخش می‌شد که برای من نیز قابل استفاده بود اگر برنامه‌ای زیرنویس داشته باشد می‌توان آن را تند خواند و بعد تصویر را دید مانند فیلم‌های کلوپ‌ها. هر چند ترجمه فارسی آن اشکال دارد اما به هر حال از اشاره بهتر است.» 
دیگر ناشنوایان نیز با او هم عقیده هستند و می‌گویند: وقتی فیلمی زیر نویس دارد هر جای فیلم را که متوجه نشویم نوشته پایین آن را می‌خوانیم و اگر معنای کلمه‌ای را هم نفهمیم تنها به پرسیدن معنای یک کلمه نیاز پیدا می‌کنیم نه همه موضوع را. آنها اخبار را از شبکه ۶ پیگیری می‌کنند هر چند اغلب موضوع زیرنویس و تصویری که پخش می‌شود با هم ارتباط ندارند. اخبار ناشنوایان نیز برای آنها جالب است چون خبرها خلاصه و تصویر گوینده‌ای که اشاره می‌کند بزرگ است. از طرفی اخبار صنفی ناشنوایان در آن گفته می‌شود. به عقیده آنها تبلیغات نیاز چندانی به داشتن رابط ندارد. چون قابلیت تصویری بالای تبلیغ آن را کاملا مشخص می‌کند به علاوه زمان کوتاه تبلیغ رابط را مجبور می‌کند که سریع اشاره کند که باعث گیج شدن ناشنوا می‌شود. 
فاطمه انصاری، کارشناس ناشنوایان می‌گوید: «در کشورهای دیگر فیلم‌ها زیرنویس خاص ناشنوایان دارند که در آن جملات ساده و خلاصه شده‌اند و همچنین صداهایی که در فیلم شنیده می‌شود نوشته می‌شود مانند صدای همهمه یا این که همه خندیدند یا صدای گریه می‌آید.» 
مهدی عطری در این باره می‌گوید: «در اخبار ناشنوایان، خبرها خلاصه و ساده می‌شود یعنی در سطح متوسط درک ناشنوا. اما در فیلم‌ها گاه کلمات غامض و پیچیده‌ای به کار می‌رود که برای ما نیز قابل فهم نیست. اگر فیلمی زیرنویس خاص ناشنوایان را داشته باشد آنها نیز می‌توانند آن را به خوبی تعقیب کنند. در دیدن اشاره‌های رابط توجه چشم باید دقیق باشد چون هر حرکتی معنایی دارد اما جمله زیرنویس را با یک نگاه کلی می‌توان خلاصه کرده و خواند البته باید در نظر داشت زیرنویس برای افرادی که سواد دارند مناسب است.» 
به عقیده خانم آقا محمد زیرنویس اخبار بعد از چندین بار تکرار به صورت کامل خوانده می‌شود به علاوه در شرایط کنونی که از زیرنویس استفاده نمی‌شود نمی‌توان قضاوت صحیحی در مورد آن داشت. بنابراین باید امکان استفاده از هر دو روش زیرنویس و رابط در اختیار ناشنوا قرار گیرد تا او بنا به شرایط خود بهترین را برگزیند. 
او در مورد مزایای هر روش می‌گوید: «یکی از محاسن زبان اشاره این است که ناشنوا با زبان محاوره آشنا می‌شود. ما در محاوره لغات را می‌شکنیم نان را، نون می‌گوییم اگر بچه ناشنوا را در زبان قوی نکنیم چگونه با لب به او می‌گوییم نون و بعد بگوییم بنویس نان. با اشاره می‌توان به راحتی کلمات متضاد و مترادف را نشان داد. کلماتی که مشابه نوشته می‌شوند اما معانی متفاوتی دارند مانند کلمه (نظام) که معانی زیادی دارد ناشنوا با دیدن این کلمه اولین برداشتش نظامی است اما حکومت نیز نظام است. لغات انتزاعی با اشاره به راحتی قابل انتقال است وقتی می‌گوییم - چشمم افتاد - به این معنا نیست که چشمم از حدقه بیرون افتاد برای درک معنای این عبارت، من با لب می‌گویم چشمم افتاد و با دست اشاره می‌کنم - دیدم - در اشاره حالاتی که در کلام است در چهره و حرکات دست و بدن رابط دیده می‌شود مانند غم، شادی، عصبانیت، به همین دلیل فرد با فیلم ارتباط بیشتری برقرار می‌کند. در لب خوانی حرکت لب برای بعضی کلمات مشابه است مانند روزنامه و نوشابه اما در اشاره این کلمات از هم مشخص می‌شوند زبان اشاره بر مبنای محاوره است اما زیرنویس براساس قانون نوشتاری. در زیرنویس باید جملات ساده و کوتاه شود حتی معنا شود. 
به همین دلیل تبدیل محاوره به نوشتار یک کار تخصصی است و زمان زیادی می‌طلبد.» 
چه باید کرد؟ 
راه حل این مسئله را از کارشناسان جویا می‌شویم. خانم آقامحمد می‌گوید: «سازمان ملل متحد زبان اشاره را حق ناشنوا می‌داند و می‌گوید ناشنوایان حق دارند از زبان اشاره بومی خود استفاده کنند چون زبان مبتنی بر فرهنگ است. از طرفی ما حق نداریم لب خوانی را از ناشنوا بگیریم و او را مجبور کنیم فقط از اشاره استفاده کند چون در این صورت او در ارتباط با جامعه دچار مشکل می‌شود. ناشنوا به ارتباط کلی نیاز دارد نه فقط اشاره. هم باید سمعک داشته باشد تا از ذره صوت استفاده کند و هم باید از لب خوانی، استفاده کند. براساس این اعتقاد، ما هنوز خواهان زیرنویس برای فیلم‌ها هستیم.» 
کارشناسان دیگر نیز ضمن تأکید بر این که باید قدر حضور رابط ناشنوایان در سیما را دانست اظهار می‌کنند در همه دنیا از ترکیب دو روش، (اشاره و زیرنویس) استفاده می‌شود و پیشنهاد می‌کنند حال که هر فیلم دوبار پخش می‌شود یک بار با زیرنویس باشد و بار دیگر با استفاده از رابط. 
در توانبخشی افراد معلول آنچه مورد نظر است فراهم کردن شرایط و لوازمی است که فرد با آنها بتواند هر چه بیشتر به استقلال برسد. در این مقوله نیز ناشنوا با توجه به درصد شنوایی، موقعیتی که در آن قرار می‌گیرد و نیازهای ارتباطی اش باید بهترین روش را انتخاب کند. چالش‌های زیادی بر سر راه استفاده از زبان اشاره در بین ناشنوایان و کارشناسان وجود دارد و در این بین ضرورت آموزش یکسان نیز احساس می‌شود. رابط تلویزیون در حال حاضر این نقش را هم برعهده دارد از طرفی عده زیادی از ناشنوایان خواستار استفاده از زیرنویس در برنامه‌های تلویزیونی هستند. خواسته‌ای که همواره جواب منفی را به همراه داشته است اما این بر کسی پوشیده نیست که ناشنوا هم به عنوان یک شهروند حق استفاده مطلوب از مهمترین رسانه ارتباطی را دارد و هیچ بهانه‌ای در این بین پذیرفته نیست. به نظر می‌رسد خود ناشنوایان، تشکل‌های آنان و علاقه مندان به امور ناشنوایان باید در این رابطه آستین همت بالا بزنند و فاصله ارتباطی موجود را پرکنند. 
شاید این نوید روشنی باشد که از زبان خانم آقا محمد شنیدیم که مؤسسه ای (جوانه پویا) حرکتی نو را در این راستا آغاز کرده است. در این مؤسسه با همکاری یک تیم تخصصی فیلم‌های خانوادگی ایرانی و خارجی انتخاب و برای آنها زیرنویس ویژه ناشنوا تهیه می‌شود. فرد ناشنوا با استفاده از دستگاه dvd می‌تواند فیلم را به صورت عادی ببیند یا با رابط، یا زیرنویس فارسی. همچنین می‌توان از هر دو امکان توأم استفاده کرد. زیرنویس به انگلیسی هم ترجمه و قابل استفاده است. 
امکان خرید دستگاه dvd نیز در همان مؤسسه و به صورت اقساط فراهم شده است. 

نگاه
باز هم اتفاقی برای محبوبی دیگر

 «معلول» کیست و «معلولیت» چیست. اینها واژه هایی است که قبل از دوستی با محبوبه برایمان غریب بود و مفهوم ناتوانی را برایمان تداعی می‌کرد. ولی از زمانی که با محبوبه در یک محیط قرار گرفتیم مفاهیمی چون توانایی، محبت، شهامت، متانت، بیشتر و بیشتر برایمان جان گرفت. محبوبه از همان دوران طفولیت مبتلا به بیماری فلج اطفال شد و با درمانها و جراحی‌های متعدد توانسته بود بعد از سالها با کمک عصا بدون کمک، راه برود. عصایی که چون دوستی همیشه او را همراهی می‌کرد. 
دوره تحصیلی ابتدایی و متوسطه را در گرما و سرما، در زمستان و تابستان به اتمام رساند. بارها به زمین می‌خورد و هر بار استوارتر از قبل با کمک بازوان پرتوانش برمی خاست و چشمان نگران دیگران را با گرمی نگاهش آرامشی دوباره می‌بخشید. 
شوخ طبع بود و با طراوت. محبت از وجودش لبریز به افرادی که از زمانه گله و شکایت داشتند درس صبر و بردباری می‌آموخت. با اتمام دوران تحصیل دانشگاهی اش با احراز شغل مناسبی در کتابخانه یکی ازدانشگاهها مشغول به کار شد. 
مهربانی برای مادر، دلسوزی برای پدر و سرمشق استقامت و تلاش برای خواهران و برادرانش بود. وقتی دستهایش را می‌دیدی فشار زندگی را روی انگشتانش حس می‌کردی، با دلی شاد و مملو از عشق و علاقه با گامهای مصمم، هر روز چون گلی در محل کارش حاضر می‌شد و انرژی وجودش تمام خستگی و غمها را از دلهای همکاران به دور می‌کرد. 
یک روز زمستانی، محبوبه همچون روزهای قبل آماده شد تا به محل کار خود برود. نگاه دلواپس و نگران مادر را که همیشه بدرقه راهش بود با گرمی وداع کرد. پس از گذشت چند کوچه به خیابان اصلی رسید و در حالی که می‌خواست از خط عابر پیاده در خیابان دماوند به طرف دیگر برود، یکی از آن انسانهای خطاکار و بی احتیاط با موتورش که غرش مهیب آن نشان از تندخو بودنش داشت به او برخورد کرد و سپس متواری شد. ضربه مغزی که بر اثر اصابت سر محبوبه با آسفالت خیابان روی داد، آغازین صبحدم او را هم برای خود و هم برای دیگران تیره و تار کرد. وجودش به آسمان پر کشید و روحش آزاد از هر دغدغه‌ای. دیگر می‌توانست کران تا کران هستی را سیر کند، دیگر آنجا شلوغی دود و ترافیک و نگاه دیگران، آزارش نمی‌دهد. حالا دیگر تنها دو عصایی که همیشه در بدترین و بهترین شرایط زندگی همراه محبوبه بودند به یادگار مانده. اگر به آنها نگاه کنیم به ما خواهند گفت که چقدر تنها و خسته شده‌اند. به ما خواهند گفت که آنها نبودند که محبوبه را حمل می‌کردند بلکه او بود که به عصاها جان می‌بخشید و حرکت می‌داد. او دیگر در کنار ما نیست تا گرمی دستهایش، شیرینی خنده هایش، همت و استواری اش را نظاره‌گر باشیم. اما همیشه خاطراتش در ذهن و قلبمان زنده خواهد ماند. 
به طور متناوب خبر تصادفاتی که در سطح جاده و خیابانها رخ می‌دهد و منجر به فوت افراد جامعه می‌گردد، می‌شنویم. حال آیا واقعا وقت آن نرسیده که مقررات محکم و قاطعانه‌ای در برابر خودروها و موتورسواران خاطی و بی ملاحظه که با سرعت و شتاب زیاد خود باعث هراس و حوادث هولناک برای شهروندان می‌شود، اتخاذ گردد؟ …؟! 
امید به زمانی که قوانین محکم و نافذی برای جلوگیری از این خاطیان اتخاذ گردد. ان شاءالله. 
عبدی- مهدی فر
دوستان محبوبه

معلولان
تکلم بدون حنجره

دکترعبدالحمید حسین نیا
متخصص گوش، گلو، بینی و حنجره
حنجره عضو تکلم یا اندام گفتار است. گاه در سرطان حنجره برای رهایی تمام بدن و مآلا حیات بیمار از تهدید این بیماری اندام فوق را برمی دارند بدین عمل لارنژکتومی می‌گویند. تا سال ۱۹۵۵ بر طبق برآورد انجمن سرطان شناسی آمریکا، ۲۵۰۰۰ نفر بدون حنجره در ایالات متحده آمریکا بسر می‌برده‌اند و در حال حاضر در سراسر دنیا روزانه ۲۰۰۰ لارنژکتومی انجام می‌گیرد. افراد بدون حنجره مانند آنهایی که اندام حیاتی و ضروری خود را به گونه‌ای از دست می‌دهند به خیل معلولین می‌پیوندند. در بیماری که حنجره او برداشته شده است لب‌ها حرکت می‌کند ولی هیچ صدایی از دهان خارج نمی‌شود. 
توانبخشی معلولین بدون حنجره
پس از لارنژکتومی دو راه پیش پای بیمار گذاشته می‌شود: پروتز یا اندام مصنوعی حنجره و گفتار مروی. شاید بهترین انتخاب، توأم کردن راه‌های گفتار مروی همراه با استفاده از حنجره مصنوعی باشد. 
حنجره مصنوعی
پروتز حنجره بر دو نوع است: ۱) پنوماتیک که در اثر هوای تنفسی تراکئوستومی فعال می‌شود. ۲) الکتریکی که توسط باطری فعال می‌شود. 
پروتز پنوماتیک چند امتیاز دارد نخست آن که می‌توان آن را روز پس از عمل به کار برد و می‌توان آن را به کانول تراشه ربط داد. با انتخاب دقیق جنس پروتز، غشاء مرتعش شونده در فرکانس مناسب و کیفیت مطلوب صدا انتخاب می‌شود زیرا که فرکانس با فشار تنفس تغییر می‌نماید و به زودی می‌توان فرکانس یا تون طبیعی را به دست آورد. دیگر این که این پروتز نیاز به باطری ندارد و از این جهت مقرون به صرفه است. 
برخی از بیماران که از لوله فلزی یا پلی اتیلن برای انتقال صوت از دهانه عمل (تراکئوستومی) یا از طریق دهان خوششان نمی‌آید این وسیله را نمی‌پسندند. پروتز فرآورده‌های tokto memcon dsp۸ از این قبیلند. 
پروتز الکتریکی از دستگاه‌های مرتعش شونده یا ویبراتور الکتریکی تشکیل شده است که غالبا تنظیم کننده فرکانس و شدت دارد. گذاشتن دستگاه روی گردن همراه با تنفس و حرکات لب و دهان شکل قابل درکی از گفتار را ارائه می‌دهد. 
این پروتز معایبی دارد از جمله آن که یک دست را اشغال می‌کند (برای نگهداری آن باید یک دست را بکار گرفت.) انواع مدل‌های جدیدی از این دستگاه با تکامل پیشرفته‌تر هرسال وارد بازار می‌شود دستگاه servox نمونه این پروتزهاست. 
گفتار مروی
جراحانی که در آغاز قرن بیستم عمل لارنژکتومی را انجام می‌دادند از این که معدودی از بیماران آنها به شرط آن که فیستول خارجی حلق نداشته باشند دیر یا زود گفتار قابل فهمی ارائه می‌دادند در شگفت می‌ماندند. افرادی که دچار تنگی حنجره می‌باشند آموخته‌اند که با ارتعاش قوس حلقی به شکلی از گفتار دهانی که به تکلم قورباغه‌ای موسوم است دست یابند. 
اصراری نیست که معلولین بدون حنجره را بدین نوع گفتار ترغیب نمود. راه درست آن است که این معلولین هوا را به داخل مری برانند و سپس با بازگشت هوا آن را به دهان فرستاده و الفاظ شبیه صدا دار را در حفرات حلق و دهان شکل ببخشند. به مرور زمان می‌توان به این افراد آموخت که کف دهان را به حرکت درآورده و حروف بیصدا و صداهای پرفشار را به شکل قابل درک بیرون دهند. در گفتار مروی مکانیزم زیر رخ می‌دهد: 
۱) هوا به داخل مری با استنشاق کشیده می‌شود. مدخل مری باید در هر دم باز باشد. 
۲) هوا از طریق تزریق (injection) به مری پمپ می‌شود زبان و کف دهان هوا را می‌فشارند در حالی که مدخل مری شل شده است. در حقیقت بیمار با کشیدن هوا از طریق آروغ می‌تواند ظرفیت بالقوه‌ای برای گفتار به وجود آورد. 
کاشت پروتز در هنگام عمل لارنژکتومی
عیب صدای مروی آن است که ذخیره اندکی از هوا برای تولید صوت در اختیار دارد در نتیجه جریان و تداوم سخن گفتن گسیخته می‌شود. میزان موفقیت گفتار مروی از ۲۰ درصد و حداکثر تا ۶۰ درصد متغیر است. تکنیک کاشت پروتز نسبتا آسان است و آن را می‌توان در هنگام عمل لارنژکتومی یا بعدا به عنوان عمل ثانویه انجام داد. به کار بردن پروتز فوق نسبت به گفتار مروی که حداکثر ۶۰ درصد موفقیت آمیز است میزان موفقیتی از ۸۰ تا ۹۰ درصد دارد. این روش در آنهایی که گفتار مروی ناموفق بوده است پیشنهاد می‌شود. 
پیوند حنجره در انسان
از همایش هزاره سوم که توسط بنیاد آموزش و پژوهش آوا شناسی حنجره در شهر نیویورک برگزار گردید گزارش می‌شود که پزشکان آمریکایی با گذشت دو سال از نخستین پیوند حنجره در جهان معتقدند که او تقریبا به طور کامل توانایی صوتی خود را بازیافته است. دکتر مارشال استروم رئیس و استاد کلینیک گوش و حلق و بینی کلیولند در اوهایو که دست به این جراحی خارق العاده و محیرالعقول زده است اظهار می‌دارد: «بیمار دارای فرکانس تکلم است و کاملا با آوای طبیعی سخن می‌گوید. باید صدای او را بشنوید ولی جای تعجب است که برای من صدای او مثل صدای غاز است!» 
بیمار پیوندی از ناحیه حنجره که به مثابه صندوق صوتی است در یک سانحه تصادف با موتورسیکلت دچار صدمه شده بود. شدت جراحات وارده بر حنجره به حدی بود که فقط می‌توانست به کمک دستگاه لرزاننده الکتریکی که روی گلوی خود می‌گذاشت تکلم نماید. استروم با یک عمل جراحی تهور آمیز و قهرمانانه ۷۰ درصد حنجره بیمار را با بافت دهنده تعویض کرد. در این همایش استروم یک نوار ویدیویی هشت دقیقه‌ای به نمایش گذاشت که پیشرفت توان یابی را در یک دوره ۱۸ ماهه پس از جراحی نشان می‌داد. توانایی تکلم بدون وسیله کمکی هرچند ناچیز چه در شفافیت صدا و چه در فرکانس تکلم بهبود چشمگیری یافته بود. در بررسی مروری این عمل استروم ابرازداشت که آرمان خواهی افسار گسیخته در مورد آینده چنین بیمارانی دستیابی به نتایج واقعی را مشکل می‌کند. او می‌گوید: من توقع داشتم که وی صحبت کند ولی کیفیت صدایش از حدود انتظارات من بیرون بود. واقعا چگونه می‌توانید پی ببرید که جراح توانسته باشد خواسته‌های بیمار را برآورده کند؟ 
استروم اظهار می‌دارد که طی ۵ تا ده سال آینده منتظر عمل‌های بیشتری در این حیطه است و همواره باید منافعی که حاصل معلولین می‌شود با مضرات و خطرهایش سنجید، آمار نشان می‌دهد که حدود ۱۰۰۰۰ نفر هر ساله تنها در ایالات متحده آمریکا به عنوان سرطان حنجره شناسایی می‌شوند که رقم بسیار بالایی است. استروم می‌گوید: پیوند بعدی در نزد بیماری انجام خواهد گرفت که مدت ۵ تا ده سال از برداشتن حنجره او گذشته باشد ولی حد وسطی از انتظارات او برآورده خواهد شد و تأکید می‌کند: موانع عمده‌ای در برابر عمل فوق پیش روی بیمارانی که بدان نیاز پیدا می‌کنند وجود دارد. عمل جراحی ۱۱۰۰۰۰ دلار هزینه دارد و بیمه آن را هنوز زیر پوشش قرار نمی‌دهد و متذکر می‌شود: این عمل هم بیمارستان و هم بیمار را درگیر خرج‌های سنگینی می‌کند. 
ما جمعیت زیادی را که به این عمل نیاز دارند در سراسر دنیا داریم در حالی که امکانات مالی بسیار محدود است. 

گفت و گو با پیمان صادق نژاد، قهرمان شنای معلولان جهان
کسی به استقبال قهرمان جهان نیامد

رضا بهار
این تنها «پیمان صادقی نژاد» نیست که من در وجود این پسر می‌بینم. آن چه که درچهره این جوان، در سربلندی اش، در اعتماد به نفسش و در استواری کلامش می‌بینم، دستان خانواده‌ای گرم، حمایتگر و آگاه است که خوب کودک خود را پرورانده‌اند، با او راه آمده‌اند، دستش را گرفته‌اند و امروز همه، چه خود پیمان و چه خانواده‌اش سرشار از این مایه افتخارند و همه امیدوار و دلگرم به آینده‌ای نویدبخش می‌نگرند. 
امروز پیمان، گرچه از موهبت دیدن چندان بهره نمی‌برد و اندکی سنگین و سخت راه پرپیچ و خم زندگی را در می‌نوردد، ولی در او هیچ ردپایی از ناتوانی نمی‌یابی. حتی شاید انگشت حیرت هم به دهان بگزی و از غلیان این همه شور و توانمندی به عجب آیی. 
لختی پای صحبتش می‌نشینم. زندگی اش را این طور تعریف می‌کند: 
 «به خاطر آب مروارید مادرزادی دچار نقص در بینایی شدم. جراحی‌های گوناگونی در زمان کودکی روی چشمانم انجام دادند. ولی در نهایت آنچه ماند در چشم راست بینایی غیرقابل سنجش بود و در چشم چپ یک دهم بینایی. پدرم کارشناس توانبخشی نابینایان بود و در سازمان آموزش و پرورش استثنایی کار می‌کرد و در دانشگاهها هم در رشته توانبخشی نابینایان تدریس می‌کرد. خدا را شکر در چنین خانواده‌ای زندگی می‌کردم که توانستند در سالهای پیش از مدرسه توانبخشی خوبی در مورد من انجام بدهند.» «به سن مدرسه که رسیدم، بنا را بر این گذاشتند که من را به مدرسه عادی بفرستند. چرا که پدرم از عادی سازی و یک پارچه سازی کودکان استثنایی و فرستادن آنها به مدارس عادی اطلاع داشت. یعنی می‌دانست که اگر در مدرسه‌ای عادی با استفاده از امکانات حمایتی ویژه درس بخوانم، امکان موفقیت من دو چندان می‌شود. این بود که چه دوران ابتدایی و چه راهنمایی و دبیرستان را در مدرسه‌های عادی گذراندم. این کار خالی از سختی نبود و چه از لحاظ امکاناتی مثل کتابهای درشت خط و چه مشکلات بسیار ویژه که مربوط به بینایی من می‌شد، دچار رنج بودم.» 
* مشکلات شما در دوران تحصیل چه بودند و چه طور با آنها کنار آمدی؟ 
- متأسفانه، چون آموزش فراگیر در جامعه ما نظام جا افتاده‌ای ندارد و هنوز جایگاه واقعی خودش را چه در کشور و چه در آموزش و پرورش استثنایی که متولی اجرای این برنامه است، پیدا نکرده است، به همین خاطر یک دانش آموز استثنایی که در مدرس ای عادی درس می‌خواند با مشکلات زیادی روبه رو است. تا آنجا که مسئولان مدرسه اطلاعات درستی از برخورد با مثلا یک دانش آموز کم بینا در مدرسه ندارند. به خاطر همین لازم بود تا با آنها ارتباط خوبی داشته باشم و به این صورت ویژگی‌های خاص خودم را برای آنها توجیه کنم. پدر و مادرم این کار را می‌کردند، یعنی آگاهی‌های لازم را چه در دوران ابتدایی و چه راهنمایی در اختیار آنها قرار می‌دادند. 
* این کار نتیجه‌ای هم داشت؟ 
- بله، تا حدودی مشکل من را حل می‌کرد. به علت این که یک معلم که تا به حال سر کلاس یک دانش آموز کم بینا را ندیده بود، شاید دو، سه جلسه خودش را با نیازهای ویژه من سازگار می‌کرد و از جلسه چهارم، باز روند معمول تدریس خود را در پیش می‌گرفت. مثلا یک مشکل بزرگ من درس دادن و نوشتن روی تخته بود که من از ابتدا با آن روبه رو بودم. 
خوب، در دوره دبستان کتابهای درشت خط می‌توانست به من کمک کند چون تعداد درسها محدود بود و کتابهای درشت خط هم موجود بود. اما از سال چهارم ابتدایی به بعد، ما دیگر کتابهای درشت نداشتیم. سعی می‌کردم بیشتر از نوار استفاده کنم. تا دوره راهنمایی از نوار استفاده می‌کردم. 
* نوارها را چه طور تهیه می‌کردید؟ 
- مادرم می‌خواند و ضبط می‌کرد، مجبور بودم تلاش بیشتری کنم و درحقیقت با تلاش بیشتر کمبودها را جبران می‌کردم. حتی مسئولان مدرسه اطلاع نداشتند که من با استفاده از نوار درسهایم را حاضر می‌کنم. چون آن زمان نمی‌خواستم، ویژگی‌های خاص من برای مدرسه از یک حدی بیشتر معلوم بشود. 
* برای امتحان چه می‌کردی؟ 
- برای امتحان معمولا خودم می‌نوشتم ولی خطم بد بود. هیچ وقت هم معلمها نفهمیدند این دست خط بد به خاطر ویژگی‌های خاص من است و حتی همیشه سرزنشم می‌کردند. ولی به هر حال دوران ابتدایی را به عنوان شاگرد ممتاز و درجه شاگرد اولی کل مدرسه در کلاس پنجم، به پایان رساندم. حتی در همان سال در المپیاد ریاضی هم در سطح منطقه اول شدم. ولی به خاطر درشت نویسی و مشکل اعداد دیگر آن را ادامه ندادم. 
در دوره راهنمایی مشکل چند برابر شد. چون هم درسها زیادتر شده بود و هم کتابهای درشت خط واقعا نبود. خوشبختانه در آن سالها توانستم لنزهایی تهیه کنم که به صورت کلیپ لنز روی عینک قرار می‌گرفت. با استفاده از این لنزها می‌توانستم کتاب‌های ریز خط را بخوانم. البته باید آنها را در فاصله بسیار نزدیکی از چشمانم قرار می‌دادم. وضعیت تحصیلی ام نیز بهتر شد. هر چند، استفاده از این لنزها چندان آسان هم نبود. چرا که زمان مطالعه را دو برابر می‌کرد. ولی، به هرحال دوره راهنمایی را هم به عنوان یک دانش آموز ممتاز پشت سر گذاشتم. 
البته ناگفته نماند که من از شش، هفت سالگی ورزش شنا را شروع کردم و از کلاس اول راهنمایی هم با موسیقی آشنا شدم که همپای با تحصیل و با وجود این که همیشه وقت کم داشتم به شنا و موسیقی هم می‌رسیدم. در کلاس دوم راهنمایی توانستم در رشته شنا در میان آموزشگاه‌های کشور مدال بیاورم. 
*در دبیرستان چه رشته‌ای را انتخاب کردی؟ 
- کم بیناها و نابیناها در دبیرستان باید رشته انسانی را انتخاب کنند. این هم نه به خاطر آن است که کم بیناها و نابیناها نمی‌خواهند یا نمی‌توانند، بلکه به این علت است که نظام آموزش و پرورش ما امکانات لازم برای حضور آنها در این رشته‌ها را فراهم نکرده است. ولی من وسوسه شده بودم رشته دیگری را انتخاب کنم. انتخاب برایم هر روز سخت‌تر می‌شد. 
* از چه زمانی به رشته‌های توانبخشی علاقه مند شدی؟ 
- در همان سالهای دبیرستان. با کسانی آشنا شدم که دوستان پدرم بودند و سالها بعد استاد خودم شدند. کار درمانی و فیزیوتراپی می‌خواندند. توجهم به این رشته‌ها و سایر رشته‌های توانبخشی جلب شد و علاقه‌ام نسبت به رشته تجربی هم دو چندان. می‌دیدم رشته‌های توانبخشی من را در ارتباط با کسانی مثل خودم قرار می‌دهد. به هرحال، سالهای دبیرستان گذشت و رسیدم به دوره پیش دانشگاهی. در تمام این سالهای سخت هم تنها امکان توانبخشی من همان لنزهایی بود که گفتم و حالا در دوره پیش دانشگاهی و کنکور باید با دانش آموزان دیگر هم رقابت می‌کردم. 
جالب اینجاست که سال سوم دبیرستان من در کنکور ریاضی دانشگاه آزاد شرکت کردم و در رشته مهندسی پزشکی قبول شدم. آن سال درس ریاضی را ۶۶ درصد زدم که معلم هایم تعجب کرده بودند. باید بدانید که استفاده از منشی، به خصوص در درس ریاضی، چقدر سخت می‌تواند باشد. گذشته ازاین که منشی‌های ما هم چندان آموزش دیده نیستند. بله، قبول شدم ولی نرفتم تا سال دیگر دوباره در کنکور شرکت کنم. 
*در همه این سالها با درس ریاضی چه می‌کردی؟ 
- در سه سال دبیرستان هیچ وقت نتوانستم درس ریاضی را از پای تخته بخوانم. عادت کرده بودم ریاضی را با گوش دادن یاد بگیرم. ولی به خانه که می‌آمدم با استفاده از لنز کتاب را می‌خواندم و با یادآوری شنیده‌ها، دوباره به خودم درس می‌دادم. 
* کسی کمکت نمی‌کرد؟ 
چرا بودند کسانی که کمک کنند و کمکم هم کردند. ولی کسی نبود که در این مورد به طور خاص برایم وقت بگذارد. 
* بعد از دوره پیش دانشگاهی باز هم سراغ رشته‌های ریاضی رفتی؟ 
- خیلی علاقه مند بودم؛ بیشتر از همه به رشته معماری. شاید اگر مشکلات مربوط به بینایی و تحصیل نبود حتما ادامه می‌دادم. به همین خاطر در تجربی امتحان دادم و همان سال توانستم با رتبه ۲۴۰۰ در رشته کار درمانی پذیرفته بشوم. الان هم تنها دانشجوی نیمه بینای علوم پزشکی کشور هستم. 
* با مشکلات تحصیلی دوران دانشگاه چگونه کنار آمدی؟ 
- در دانشگاه چند مشکل داشتم. اول این که رشته من توانبخشی بود و اگر قرار بود مشکل و معلولیت من مخاطب باشد، باید انتظار آینده شغلی و اجتماعی خاصی را می‌کشیدم. به همین خاطر اصلا خودم را به عنوان یک فرد کم بینا معرفی نکردم. چرا که فکر می‌کردم معرفی شدنم به عنوان یک معلول برایم مخاطراتی را در پی دارد و نه همکاری. سه سال به این صورت درس خواندم و در سال سوم کم کم دیگران پی بردند که انگار یک دانشجوی کم بینا هم در آن دانشگاه درس می‌خواند. تا آن موقع نه من گفته بودم که مشکل بینایی دارم و نه دیگران در این باره به من چیزی گفته بودند. سر کلاس‌های دانشگاه مشکلات تخته چند برابر شده بود و نیاز به دیدن اورهدو اوپک هم به آن اضافه شده بود. ولی یاد گرفته بودم تا با گوش دادن یاد بگیرم. 
* برای دیدن تصویرها چه می‌کردی؟ 
- بله از همان سال اول درس هایی مثل استخوان شناسی داشتیم که به تدریج درس‌های دیگری مثل آناتومی، نوروآناتومی، کالبد شناسی و … هم به آن اضافه شد. کتاب‌ها خیلی ریز بود و دیگر لنزهای من کارایی چندانی نداشت. از ترم دوم هم سالن تشریح ما شروع شد و کالبد شکافی. اینجا دیگر کتاب‌ها کافی نبودند و باید برای دیدن کالبد شکافی و تشریح تمهیدی می‌اندیشیدم. به همین خاطر ضبط صوت کوچکی داشتم که درس استاد را ضبط می‌کردم. بعد از آن که بچه‌ها از سالن می‌رفتند، با هماهنگی متصدی سالن آنجا می‌ماندم. درس را درباره از روی نوار گوش می‌دادم. ماسک ویژه‌ای برای خودم درست کرده بودم که بوی فرمالین جسد زیاد آزارم ندهد و با فاصله چهار، پنج سانتی متری از جسد به آن نگاه می‌کردم و سعی می‌کردم درس آناتومی را خوب بفهمم. نمراتم هم در حد متوسط و گاه حتی بهتر از دیگران می‌شد. 
* کنار درس ورزش شنا را هم ادامه دادی؟ 
بله. تا دانشگاه در کنار تحصیل شنا و موسیقی را هم ادامه دادم. سال اول دانشگاه درمسابقات علوم پزشکی در رشته شنا شرکت کردم. سال دوم دانشگاه هم از سوی فدراسیون ورزش نابینایان اعلام شد که برای انتخاب اعضای تیم ملی مسابقاتی را برگزار می‌کنند. در این مسابقات شرکت کردم و توانستم رکورد لازم برای ورود به تیم ملی نابینایان و کم بینایان را به دست بیاورم. در این راه از تجربه و آگاهی مربی خوبم آقای سیدعبدالله عزیزی استفاده کردم. او به من گفت که می‌توانم در شنای استقامت موفق بشوم. بگذریم که در دوران تمرین و آموزش شنا هم مشکلات خاص خودم را داشتم که به بیناییم مربوط می‌شد. اما با راهنمایی‌های مربی ام آقای عزیزی و تمریناتی که برایم در نظر گرفت، روز به روز رکوردم بهتر می‌شد. سال سوم دانشگاه، اردوهای تمرینی سخت و پیچیده‌ای را پشت سر گذاشتم. جا دارد از مساعدت‌های دانشگاه علوم بهزیستی و توانبخشی هم تشکر کنم که کمکم کردند. مرداد ماه سال ۱۳۸۳ در مسابقات کم بینایان و نابینایان ۲۰۰۳ کانادا شرکت کردم و توانستم در رشته ۸۰۰ متر یک مدال نقره بیاورم. 
* آیا دیگران هم مدال آوردند؟ 
- این مدال نقره، اولین مدال جهانی تاریخ شنای کشور ماست. یعنی تا آن روز ما چه در بین افراد سالم و چه نابینا و کم بینا در رشته شنا مدال جهانی نداشتیم. این مدال را هم با رکورد بسیار خوبی که از خودم به جا گذاشتم به دست آوردم. فکر می‌کنم باید از فدراسیون شنا درباره این رکورد پرسش بشود. یا اصلا این رکورد را به شور بگذارند که با رکورد ملی ما چه اختلافی دارد. 
* در مورد رکوردی که کسب کرده‌ای توضیح بده و بگو در چه ماده و کلاسی شنا می‌کنی؟ 
- نابینایان و کم بینایان در شنا به سه کلاس b_۱، b_۲، b_۳ تقسیم می‌شوند. b_۱ شناگران فاقد بینایی اند، b_۲ کسانی اند که درجه‌ای از بینایی در حد رنگ بینی و نوربینی دارند و b_۳ هم افراد کم بینا هستند. من در کلاس b_۳ و در رشته ۱۵۰۰ متر استقامت شنا می‌کنم. با همین رشته هم در مسابقات جهانی شرکت کرده بودم. ولی گفتند که آخرین رشته در آن مسابقات ۸۰۰ متر است. من هم در این رشته در مسابقات جهانی شرکت کردم و توانستم مدال بیاورم. اما در این ماده رکوردم ده دقیقه و شانزده ثانیه بود، که رکورد فوق العاده قابل قبولی حتی در حد تیم ملی عادی بزرگسالان کشورمان محسوب می‌شد. 
* متولی ورزش معلولان در ایران چه کسی است؟ 
- ما برای ورزش معلولان در کشورمان، دو نهاد اصلی در سطح فدراسیون داریم. یعنی یک فدراسیون جانبازان و معلولان داریم که تا چند سال پیش نابینایان، کم بینایان هم زیر مجموعه‌ای از این فدراسیون بودند، ولی حالا چند سال است که فدراسیون نابینایان و کم بینایان مستقل شده است. فدراسیون جانبازان و معلولان، افراد با معلولیت‌های جسمی را تحت پوشش قرار می‌دهد، اما فدراسیون نابینایان و کم بینایان تنها نابینایان و کم بینایان را. همه اینها در سطح استان‌ها، هیأت هایی را دارند و زیر نظر سازمان تربیت بدنی هستند. 
* پاراالمپیک چطور؟ 
- فدراسیون‌ها برای مسابقات جهانی اند. برای مسابقه‌های المپیک هم دو نهاد در کشور وجود دارد. یکی کمیته ملی المپیک ایران است و دیگری کمیته ملی پاراالمپیک یا ام پی سی ایران. 
* ورزشکاران معلول چطور به پاراالمپیک معرفی می‌شوند؟ 
- آنها بعد از این که در مسابقه‌های جهانی مدال آوردند. برای شرکت در رقابت‌های پاراالمپیک به این کمیته معرفی می‌شوند. 
جالب اینجاست که من هم معرفی شدم. یعنی پس از بازگشت از مسابقات جهانی کانادا، مسئولان ورزش معلولان به من گفتند که برای ایران در ماده ۸۰۰ متر کلاس b_۳ برای شرکت در رقابت‌های پاراالمپیک آتن سهمیه آورده‌ام. اما پس از پیگیری‌های من اعلام کردند که در فهرست رده بندی جهانی قرار نمی‌گیرم. به همین خاطر با فدراسیون جهانی نابینایان و کم بینایان و همچنین کمیته برگزار کننده مسابقات پاراالمپیک آتن شخصا مکاتبه کردم. آنها گفتند که مسابقات شنا در ماده ۸۰۰ متر در پاراالمپیک آتن برگزار نمی‌شود، جدای از این که، اصلا فهرست رده بندی در مورد این ماده وجود ندارد. 
* وقتی در رقابت‌های جهانی کانادا مدال آوردی، فکر می‌کردی چه استقبالی از تو به عمل بیاید؟ 
- وقتی در کانادا مدال آوردم رؤیای من بود که در ایران چه تقدیری از ما می‌شود. اما جالب است که در فرودگاه مهرآباد تهران حتی یک مارش برای ما نزدند و کسی به استقبالمان نیامد. همان طور که هنگام رفتن به کانادا کسی ما را بدرقه نکرد و برای روحیه دادن به ما موسیقی سرود ملی را ننواخت. در بازگشت ما دو نفر بودیم، یکی از بچه‌های دوومیدانی و من به عنوان برنده اولین مدال تاریخ شنایمان. در فرودگاه هم با ازدحام معمولی آنجا روبرو شدم و آن حلقه گلی را هم که به گردنم انداختند، خانواده و دوستانم تهیه کرده بودند. 
بعد از آن هم هیچ حمایتی از من نکردند و هیچ امکانی برایم فراهم نشد. هر چند زحمات فدراسیون نابینایان و کم بینایان قابل تقدیر است. چون انصافا خوب کار می‌کنند. ولی شاید تنها تقدیری که از من کردند؛ انتخاب شدنم به عنوان قهرمان قهرمانان به همراه ده نفر دیگر در استان تهران بود. 
* اداره تربیت بدنی سازمان بهزیستی چه کرد؟ 
- این هم داستان جالبی دارد. خوب، من رشته‌ام همین است. توانبخشی است. بهزیستی را هم خوب می‌شناسم. اما شاید برای آن که بهتر شرایط را درک کنم، به عنوان مددجو و از طریق مددکارم اقدام کردم. حال بماند که چقدر از اینجا به آنجا رفتم. چقدر از این اداره به آن اداره رفتم تا این که من را به مسئول تربیت بدنی معرفی کردند. هر جا که می‌رفتم به به! بود و احسنت! و آفرین! ولی وقتی موقع عمل می‌رسید نه بخشنامه‌ای بود و نه دستور و قانونی. مسئول تربیت بدنی بهزیستی هم با کلی سلام و صلوات، تحویلم گرفت. ولی گفت که چون ما تا به حال در تاریخ ورزش شنای سازمان بهزیستی اصلا قهرمانی یک معلول کم بینا در سطح جهان را نداشتیم و فکر هم نمی‌کردیم روزی این اتفاق بیفتد، به خاطر همین هیچ بخشنامه‌ای در این باره نداریم. اما می‌توانیم حکم قهرمانی جهانی ات را کنار بگذاریم و به حکم قهرمانی کشوری تو جایزه بدهیم. بعد هم آمد برای چهار حکم قهرمانی کشوری ام، پنجاه هزار تومان جایزه نوشت! برای چهار مدال طلا در دو سال پنجاه هزار تومان! 
و این جای خجالت داشت. چون بهزیستی که متولی توانبخشی معلولان در سطح کشور است، از من می‌خواست توانایی سطح بالاتر را زیر پا بگذارم و توانایی سطح پایین‌تر را برای تقدیر ارائه دهم و به آن توانایی بسنده کنم! 
* به نظر می‌رسد آن طور که انتظار داشته‌ای نتوانسته‌ای خودت را به جامعه، به مردم و به دیگر معلولان معرفی کنی و از توانمندی‌ها و موفقیت هایت بگویی. خودت برای این منظور کاری کرده‌ای؟ 
خیلی جالب است. در حقیقت درخواست و هم گله من الان این است. چند ماه، یعنی از شهریورماه تا اسفند ماه سال گذشته سعی کردم به ملاقات دکتر راه چمنی، رئیس سازمان بهزیستی کشور، بروم. یعنی الان اگر به دفتر ثبت قرار ملاقات‌های منشی ایشان مراجعه کنید، شاید دوازده بار درخواست ملاقات من در این دفتر ثبت شده باشد ولی هنوز به این ملاقات نایل نشده‌ام. تنها هدفم از انجام این ملاقات هم معرفی خودم به سازمان بهزیستی بوده که به آنها بگویم من هستم؛ با این توانمندی‌ها. بیایید از من و تجربه من برای ارتقای سطح توانبخشی جامعه استفاده کنید. 
به هر حال، اگر تا امروز می‌گفتم کم بینا نیستم، چون می‌خواستم به این موفقیت‌ها برسم، حالا که رسیده‌ام، می‌خواهم بگویم: «من کم بینا هستم.» به این علت که می‌خواهم به توانبخشی کشورم بگویم: «ما می‌توانیم.» به مردم بگویم که ما می‌توانیم، اما در دوره‌ای باید پنهان باشیم و آنگاه آشکار شویم. به هر تقدیر، چون در ایران نتوانسته‌ام به چنین بازتابی برسم، با راهنمایی استادم، می‌خواهم خودم را به عنوان یک معلول موفق و به عنوان کسی که در ورزش، در هنر و در تحصیل موفق بوده و ناتوانایی‌های خود را کنار زده و خوب توانمند شده، به یونسکو معرفی کنم. 
* درباره آینده شغلی و کاری خودت چطور فکر می‌کنی؟ 
- من سعی کرده‌ام زندگی ام را روی سه ستون بنا کنم. خانواده و بخصوص پدرم در این راه خیلی مشوق من بوده‌اند. اول ستون ورزش بود. امیدم این بود که حتی تنها روی همین ستون یک زندگی مستقل بنا کنم. مثل افراد سالم که این کار را می‌کنند. ورزش را امروز به بالاترین سطح خودش رسانده‌ام، ولی امروز آن را تهی می‌بینم، گرچه شاید از شش سالگی روی آن حساب می‌کردم. 
از طرف دیگر، ستون دیگری را ایجاد کرده‌ام به نام هنر. الان هم به عنوان نوازنده سازهای کوبه ای (ضرب و دف) با گروه‌های موسیقی از جمله گروه «سمان» همکاری می‌کنم. تا به حال هم چند کنسرت اجرا کرده‌ایم و خدا را شکر، امسال با کاری که به جشنواره بین المللی موسیقی وین که بزرگترین جشنواره موسیقی جهانی در سال است فرستاده‌ایم. در این جشنواره در بخش موسیقی ملل پذیرفته شده‌ایم و در دی ماه سال جاری با گروه سمان به این جشنواره می‌رویم. در حوزه هنر هم من هیچ وقت، خودم را به عنوان نابینا یا کم بینا معرفی نکردم گرچه مشکلات زیادی را از سر گذراندم؛ از خواندن نت‌ها تا همنوازی در گروه که هر کدام به نوعی به دیدن نیاز دارد. اما نمی‌دانم اگر در این جشنواره هم مقامی بیاورم چه خواهد شد. شاید موسیقی هم سرنوشت ورزش را پیدا کند. 
پایه دیگر، تحصیلاتم است. بعد از گذراندن سال‌های مدرسه و نواختن یک ملودی جدید و رفتن به رشته تجربی و آنگاه رفتن به رشته کار درمانی و شناخته شدن به عنوان تنها دانشجوی پزشکی، حالا می‌توانم بگویم هدفم توانبخشی و عشقم توانبخشی است و دوست دارم کار حرفه‌ای خود را در آینده رشته کار درمانی قرار دهم. به امید خدا در کنکور کارشناسی ارشد هم شرکت کرده‌ام و امیدهای بسیار زیادی برای قبولی دارم. در واقع، در آینده شغلی و حرفه‌ای، بزرگترین هدفم این است که در راه توانبخشی بتوانم موفق شوم و آرزو دارم نظام توانبخشی ما هم بتواند همپای رشد علم توانبخشی، رشد کند و با علم کشور همگام شود. 
امیدوارم روزی هم فرا برسد که من مددجو بتوانم به سادگی مسئولان توانبخشی کشورم را ملاقات کنم. 

گفت وگو با معاون امور اشتغال سازمان بهزیستی
۳۰ هزار شغل برای معلولان

راضیه کباری
اگر صحبت از حق معلول در برخورداری از شغلی آبرومند به میان می‌آید، کسی نمی‌خواهد- چنان که شاید برخی به غلط می‌پندارند- برای این قشر آسیب دیده چیزی بیشتر از همان حق انسانی شان طلب کند. چه، اگر جامعه‌ای به آن رشد و پختگی و به آن اعتلا رسیده باشد که قشرهای آسیب دیده‌اش را در سایه حمایت و توجه خویش بگیرد، شکی نیست که سعادتمندی به روی همه افراد آن جامعه لبخند می‌زند. بنا به همین ضرورت اداره‌ای در سازمان بهزیستی عهده دار امر اشتغال جامعه هدف بهزیستی که معلولان هم جزو آنند، شده است. طی گفت و گویی با دکتر مسعود حیدرنژاد معاون هماهنگی امور اشتغال سازمان بهزیستی کشور و مشاور هماهنگی امور ایثارگران سازمان بهزیستی درباره ضرورت تأسیس این اداره و زمان شروع فعالیت آن، به بحث نشستیم. وی معتقد است: 
 «بعد از جنگ تحمیلی دولتمردان با مشکل بیکاری در سطح جامعه روبه رو شدند. سازمان بهزیستی هم از این رویکرد جدا نبود. در سالهای ۷۷-۱۳۷۶ مسئولان سازمان بهزیستی در پی سیاستهای دولت برای کاهش بیکاری، تصمیماتی را برای جامعه هدف خود گرفتند. از سال ۱۳۸۱ میزان بیکاری در جامعه هدف بهزیستی بسیار بالا رفت، تا جایی که اگر میزان بیکاری را در سطح جامعه ۱۷-۱۳ درصد در نظر بگیریم، این آمار در جامعه هدف بهزیستی ۴۰ تا ۵۰ درصد است.» 
*آیا ما آمار رسمی و دقیقی از تعداد معلولان بیکار داریم؟ 
- خیر. طی ۲۵ سالی که از پیروزی انقلاب اسلامی می‌گذرد، تنها یک بار و آن هم در سرشماری عمومی سال ۱۳۶۵، از معلولان آمارگیری به عمل آمده است. در آن آمارگیری معلوم شد که از ۱۵/۱ میلیون نفر کارمند دولت تنها شش هزار نفر معلولند. به عبارتی سه صدم درصد از معلولان در مؤسسات دولتی به کار اشتغال داشته‌اند. در حالی که قانون سه درصد استخدام معلولان مطرح بود، بی آن که چه در سازمانهای دولتی و چه غیردولتی ضمانت اجرایی داشته باشد. اما به تازگی، مصوبه‌ای در ارتباط با اشتغال معلولان در مجلس تصویب شده که در آن به طور جدی به راهکارها و ضمانت اجرایی قوانین فکر کرده‌اند. 
اما در سطح جهانی، برآورد میزان معلولین در جوامع را ده درصد کل جامعه می‌دانند که از این میزان ۴-۳ درصد را معلولان بارز تشکیل می‌دهند. گرچه این آمار را در ایران تا ۷/۴ درصد هم ذکر کرده‌اند. 
یک درصد از معلولان بارز توانایی انجام کارهای روزانه را دارند که یک سوم از آنها در سنین ۴۰-۱۵ سال، یعنی سن کار مفید، قرار می‌گیرند. 
گذشته از این، در جامعه به طور متوسط ۴-۳ نفر با یک نفر معلول سروکار دارند، به عبارتی، جمعیتی معادل ۱۵-۱۲ درصد کل جامعه. حال، اگر همین آمارها را در جمعیت ۷۰ میلیون نفری کشورمان در نظر بگیریم، درمی یابیم که با حدود هفت میلیون نفر معلول سروکار داریم که تنها بین ۵/۲ تا ۳ میلیون نفر آنها معلول بارز می‌باشند. از طرف دیگر حدود ۷۰۰ هزار نفر معلول داریم که توانایی انجام کار روزانه را دارند و ۲۰۰ تا ۲۵۰ هزار نفر آنها بین سنین ۱۵ تا ۴۰ سال هستند و دغدغه اشتغال دارند. 
اما با درنظر گرفتن آمار جهانی حدود یکصد هزار نفر معلول بیکار در کشور وجود دارد که باید برای آنها برنامه ریزی کنیم. هرچند، آخرین آمارها مربوط به سال ۱۳۶۵ می‌باشد و در سال ۱۳۷۵ به دلیل بار مالی در سرشماری به آمار معلولان توجه نکرده‌اند. با این وجود آمار جمعیت معلول نیازمند کار در ایران بین ۲۵۰ تا ۳۵۰ هزار نفر برآورد شده است. 
* فکر می‌کنید چند سال طول بکشد که به این تعداد کار بدهید؟ 
- در سال ۱۳۷۹، برنامه مبارزه با فقر توسط هیأت دولت به تصویب رسید. در این برنامه سهمیه اشتغالزایی معلولان را سالانه دو هزار نفر در نظر گرفته‌اند. اگر نگاهی به آمار اشتغال کمیته امداد که سالانه ۲۴ هزار نفر است، بیندازیم و یادمان باشد که بهزیستی علاوه بر معلولان، باید مددجویان را هم تحت پوشش قرار دهد، این میزان بسیار ناچیز است و نزدیک ۵۰ سال طول خواهد کشید که به همین تعداد یکصد هزار نفر آمار غیردقیق کار بدهیم. 
* چرا برای استخدام سهمیه سه درصد را در نظر گرفته‌اید؟ 
- در راستای تصویب ماده واحده قانون تشکیل سازمان بهزیستی در سال ۱۳۵۹ و مفاد تبصره ۱۰ این قانون، مقرر می‌شود همه مؤسسات دولتی و غیردولتی که بیش از ۵۰ نفر در آنها مشغول به کارند، مکلفند بین ۲ تا ۵ درصد از کارکنان خود را از میان معلولان توانبخشی شده که قادر به انجام کار هستند، انتخاب کنند. در سال ۱۳۶۵ دولت طی مصوبه‌ای این اندازه را ۳ درصد تعیین کرد. 
* فکر نمی‌کنید بسیاری از کارهای اداری را معلولان و به ویژه معلولان تحصیلکرده می‌توانند انجام بدهند؟ 
- بله، ولی من حتی به فراتر از این اعتقاد دارم، گرچه در کشور ما دراین باره تحقیقات درستی انجام نگرفته است. چرا که برای نمونه، در سال ۱۹۹۸ در کشور ایرلند در این رابطه تحقیقی انجام داده‌اند و گفته‌اند که اگر در سال برای معلول یک لیره خرج کرده‌اند، آخر سال، دو لیره برداشت کرده‌اند. در کشور مصر نیز براساس پژوهشهای انجام شده آماری وجود دارد که حاکی است گرچه میزان حوادث برای معلولان نسبت به افراد عادی ۷/۱ درصد بیشتر است، اما غیبت آنها ۱۷ درصد کمتر و کارایی شان ۱۴ درصد بیشتر از افراد عادی است. این خود گویای توانایی معلولان است. حتی کارفرماها در برخی کارها نظیر کار در محیط‌های پر سر و صدا، دنبال کارگر ناشنوا می‌آیند. یک چنین کارگری در این موارد بسیار ایده آل است، گذشته از این که وقت کمتری را صرف صحبت با همکارانش می‌کند، کمتر اعتراض می‌کند و سر به زیر است. 
* گاه می‌بینیم اداره یا سازمانی سه درصد از سهمیه استخدام خود را به معلولان اختصاص می‌دهد، حتی در مراحل اولیه آنها را می‌پذیرد ولی بعد معلولیت حکم «مهر باطل شد» را پیدا می‌کند و معلول باز می‌ماند؟ 
- پیشنهاد ما به هیأت دولت این بود که سازمان مدیریت و برنامه ریزی این سهمیه سه درصد را از سهمیه استخدامی ارگانها جدا کند و به سازمان بهزیستی محول کند. این گونه، سازمان بهزیستی معلولان را گزینش کرده، برای استخدام معرفی می‌کند. اگر چنین شود، مشکل استخدام و استفاده از سهمیه سه درصد قانونی حل می‌شود. دیگر هیچ ارگانی هم قادر نخواهد بود آن را رعایت نکند و قانون مذکور ضمانت اجرایی پیدا خواهد کرد. اما، بدون بهره مندی از چنین امکانی، اگر سازمان بهزیستی از ارگانی ایراد هم بگیرد می‌گویند، به شما مربوط نیست. اگر هم بگویند متصدی اشتغال معلولان ما هستیم، می‌گویند، این کجا نوشته شده، حتی می‌گویند چه کسی این وظیفه را به شما محول کرده است. به واسطه همین مشکلات، طرح تأسیس وزارت رفاه اجتماعی مطرح شد، چون حقوق معلولان و دیگر قشرهای آسیب پذیر در جامعه نادیده گرفته می‌شود. در حال حاضر، برای نمونه، در برخی استانها آمار بیکاری معلولان تا ۷۰ درصد هم رسیده است. 
* یعنی تا پیش از این هیچ تمهیدی اندیشیده نشد تا از تضییع قانون جلوگیری شود؟ 

- چرا. سال ۱۳۷۱بهزیستی پیشنهاد کرد که هر ارگانی که قانون سهمیه سه درصد استخدام معلولان را رعایت نکرد، به عنوان خسارت، دست کم حقوق معلولانی را که باید استخدام می‌کرده، به بهزیستی بپردازد. اما کمیسیون اجتماعی دولت با این پیشنهاد مخالفت کرد. اما حاصل پیگیری‌های سازمان بهزیستی، طرح و تصویب قانون حقوق معلولان در مجلس بود. گذشته از این، همان طور که گفتم، به دلیل اهمیت معضل بیکاری و به پیروی از سیاست دولت در بهزیستی هم سال ۱۳۸۱ ستاد هماهنگی اشتغال کشوری تشکیل شد که در هر استان نیز ستاد اشتغال وجود دارد تا در همه کشور کارها منسجم و به صورت یکسان انجام شود. تا به حال هم دستور العمل جامع اشتغال را برای جامعه هدف سازمان (معلولان و مددجویان) در کل کشور تصویب کرده‌ایم. براساس این دستور العمل، در سطح ستاد چهار کمیته داریم، به عبارتی کمیته طرح و برنامه برای ارائه برنامه‌های اشتغال زایی، کمیته پشتیبانی برای پیگیری اعتبارات، کمیته آموزش و دیگری، کمیته هماهنگی استانها که به استانها می‌روند و مشکلات را بررسی و در منطقه رفع می‌کنند. 
* به نظر می‌رسد یکی از راه‌های اشتغال معلولان، پرداخت وام خود اشتغالی است. در این باره چه نظری دارید؟ 
- وام دادن به تنهایی مهم نیست، بلکه مهم پیگیری کردن برای رسیدن فرد به اشتغال است. تلاش این معاونت، در گام نخست این است که ببینیم کسی که برای اشتغال معرفی شده مهارت دارد یا نه. اگر آموزش ندیده، برای او دوره آموزشی می‌گذاریم، آنگاه او را به کارفرما معرفی می‌کنیم و وام را به کارفرما می‌دهیم. اگر هم برنامه اشتغال، خود اشتغالی است، او را راهنمایی می‌کنیم کاری را شروع کند که درآمدزا باشد. این گونه او را به سوی اشتغال پایدار راهنمایی می‌کنیم. بعد هم نظارت می‌کنیم فرد کار می‌کند یا نه و در صورت نیاز از او حمایت می‌کنیم. 
*چه کرده‌اید این پولی که قرار است برای افراد آسیب دیده اجتماع صرف شود، دوباره به جیب کارفرمایان صاحب سرمایه سرازیر نشود؟ 
- کارفرما تا معلول را به کار مشغول نکند، پولی دریافت نمی‌کند. سیاست این نیست که مثلا پول را به کسی بدهیم که قرار است بعدها کارخانه‌اش راه بیفتد، بلکه وام خوداشتغالی را به کارفرمایی می‌دهیم که می‌خواهد از آن به صورت بودجه جاری استفاده کند. 
* با شرایط فعلی جامعه و معضل تورم به نظر می‌رسد اگر چند برابر این وام هم به طور بلا عوض داده شود، باز نمی‌توان به سادگی کارآفرینی و ایجاد اشتغال کرد؟ 
- بله. کافی نیست. الان برای ایجاد اشتغال پایدار دست کم ۱۰۰ میلیون ریال نیاز است. به همین خاطر، قرار است امسال میزان وام از ۳۰ میلیون ریال به ۵۰ میلیون ریال افزایش یابد. 
* چقدر از کل بودجه بهزیستی صرف اشتغالزایی معلولان می‌شود؟ 
- ما با هماهنگی سازمان مدیریت و برنامه ریزی از محل وجوه اداره شده، می‌توانیم مبلغی تا ده درصد را برای آموزش و اشتغال به کار بگیریم. در سال ۱۳۸۳، از محل این وجوه، ۱۹۰ میلیارد ریال اعتبارات اشتغال داریم که ده درصد آن صرف آموزش می‌شود. در سال ۱۳۸۲ اعتبارمان ۱۰۰ میلیارد ریال بوده است. که با این اعتبار امید می‌رود بتوانیم در سال ۱۳۸۳ آمار اشتغال را به ۳۰ هزار نفر برسانیم. 
* برای آموزش کارفرما‌ها چه کرده‌اید و چه تشویق هایی برای آنها در نظر گرفته‌اید؟ 
- در برخی از استانها، کارفرماها برای گرفتن دوباره وام معلول را اخراج می‌کردند و معلول دیگری را به کار می‌گرفتند. آنها را توجیه کرده‌ایم که باید حق و حقوق فرد را بدهند و به آنها یادآوری کرده‌ایم اخراج کارگری که در کار خود ماهر شده و استخدام فرد دیگری به جای او، باعث ضرر به آنهاست. اکثرا این منطق را می‌پذیرند. در مواردی هم کارفرمایی مشکل مالی هم داشته به او کمک کرده‌ایم. 
اما در مورد تشویق و مثلا معافیت‌های مالیاتی هنوز کاری نکرده‌ایم، مگر این که در قانون جدید مواردی پیش بینی شده باشد. با این وجود تا سال ۱۳۸۲ برای به کارگیری معلولان اعتبار دو میلیارد ریال جهت پرداخت سهم بیمه کارفرما در نظر گرفته‌ایم. امسال این مبلغ به ۱۳ میلیارد ریال افزایش یافته است و به این ترتیب سهم بیمه کارفرما را افزایش داده‌ایم، یعنی حق بیمه هر فرد از ۲۰ به ۲۵ هزار تومان افزایش یافته است. 
* چقدر از تشکیل تعاونی‌های معلولان استقبال می‌کنید؟ 
- طرحی که امسال دنبال آن هستیم تشویق معلولان و مددجویان به تشکیل تعاونی هاست. با معاونت اشتغال وزارت تعاون هم صحبت کرده‌ایم تا اساسنامه‌ای ویژه معلولان و مددجویان تهیه کنند و در سطح معاونت اشتغال استانها، معلولان و مددجویان را شناسایی کرده و به سمت تشکیل تعاونی‌های خاص هدایت کنند. وزارت تعاون می‌تواند برای این معلولان کلاس‌های آموزشی برپا کند، از آنها امتحان بگیرد و به آنها مجوز بدهد در این صورت اعتبار ۳۰ میلیون ریالی را در اختیار خود این معلولان می‌گذاریم. اداره تعاون هم مبلغی به عنوان وام به آنها می‌دهد و به این صورت معلولان خود کارفرما می‌شوند. 

نگاه امروز
معلولان از حاشیه نشینی تا شهروندی

۱۰ درصد یا نزدیک به ۷ میلیون نفر از جمعیت کشور را کسانی تشکیل می‌دهند که از آنها به عنوان «معلول» نام برده می‌شود و از این میان ۳ در صد جامعه دارای معلولیت بارز هستند. معلولان گروهی از انسانهای آسیب دیده‌اند که نقص عضوی از اعضای بدن، بیماری، ناتوانی و مشکلات ذهنی و روحی سبب شده است به نوعی از صحنه فعال جامعه به حاشیه رانده شوند. حاشیه نشینی، محرومیت از حقوق انسانی، فقدان منزلت و قدرت اجتماعی و به دنبال آن فقر را بر این گروه تحمیل کرده است؛ تا آنجا که عده‌ای براساس پنداشتی نادرست معلول را نه انسانی چون دیگر مردمان بلکه فردی نیازمند و محتاج ترحم به شمار می‌آورند. 
نقطه مقابل این تلقی دیدگاهی است که آسیب مندی و معلولیت را مشکلی اجتماعی می‌انگارد و افراد معلول را قربانیان مجموعه‌ای از نابسامانیهای بهداشتی، اجتماعی، فرهنگی و اقتصادی می‌داند. در این دیدگاه معلول نه فردی ضعیف، فقیر و محتاج شفقت و ترحم بلکه «شهروندی» سزاوار برخورداری از حقوق مدنی است. 
در پرتو این نگرش انسانی به معلول و آسیب مندان است که قوانین حمایت از حقوق معلولان شکل می‌گیرد، ساختارهاو سازوکارهای ساماندهی امور معلولان ایجاد می‌شود، بسته به توان و استعداد حق اشتغال، کار و امرار معاش می‌یابند، حق تجدید نسل، ازدواج و تشکیل خانواده پیدا می‌کنند و در یک کلام «حق زندگی» با سربلندی برای آنان محترم شمرده می‌شود. 
خوشبختانه جامعه ما از مدتها قبل حرکت در این مسیر را آغاز کرده و بسیاری از حقوق معلولان را به رسمیت شناخته است. اخیرا با تصویب قانون جامع حمایت از حقوق معلولان و به دنبال آن تشکیل وزارت رفاه و تامین اجتماعی، سازوکارهای لازم جهت شتاب بخشیدن به تامین حقوق معلولان فراهم شده است. اگر چه نارسایی، مشکلات، کمبودها و نیز پیشداوریهای نابجای فرهنگی در مورد معلولان هنوز هم کم وبیش در جامعه وجود دارد اما امید است با سیاستها و برنامه‌های هماهنگ و پیگیری که انتظار می‌رود از سوی وزارت رفاه دنبال شود این مسائل نیز به مرور مرتفع گردد. ویژه نامه معلولان همشهری (صفحات ۵ ۷،، ۸ و ۹) همزمان با روز بهزیستی و تامین اجتماعی و هفته معلولان ضمن ارج نهادن به تلاشهای خدمتگزاران این عرصه برخی مسائل و مشکلات جامعه معلولان کشور را با هدف دستیابی به راهکارهای مناسب اجرایی به بررسی کشیده است. بدان امید که مقبول و موثر واقع شود. 

گفت و گو با حجت الاسلام مصباحی مقدم نماینده مردم تهران
مقبولیت اجتماعی

محسن حیدری
معتقدم که کسی باید مجلس را اداره کند که از صلاحیت و توان اداره مجلس برخوردار باشد البته اگر همین صلاحیت‌ها را یک روحانی داشته باشد، او می‌تواند رئیس باشد، اما اگر چنین نباشد برای ما اهمیتی ندارد که یک غیرروحانی هم بتواند مجلس را اداره کند
در عزل و نصب‌های اخیردولت تناسب تخصص و سابقه با تصدی مناصب اجرایی در نظر گرفته نشده و قطعا مجلس هفتم این را مورد اعتراض قرار خواهد داد چرا که تصدی پست‌ها در دولتی که شعارش شایسته سالاری است باید مبتنی بر شایستگی‌ها باشد نه این که پست‌ها را متناسب با اشخاص ایجاد کنیم
* آقای مصباحی حدود شش ماه پیش در آستانه انتخابات مجلس هفتم که صفحه سیاست روزنامه همشهری در چند شماره به معرفی احزاب و تشکل‌ها پرداخته بود با شما نیز به عنوان سخنگوی جامعه روحانیت مبارز تهران گفتگویی انجام شد. آن وقت شما نماینده مجلس نبودید و طبیعتا ارزیابی روشنی از آینده سیاسی کشور و به طور خاص نتیجه انتخابات مجلس هفتم نداشتید. اکنون که به عنوان نماینده مردم تهران به مجلس راه یافته‌اید، چه ارزیابی از نتایج این انتخابات دارید؟ 
- اکثریت افرادی که به مجلس راه پیدا کردند، افرادی هستند که دارای بعضی شاخصه‌ها هستند. اولا از نظر علمی غالبا دارای معلومات بالایی در یک رشته تخصصی هستند. حدود ۷۰ نماینده دارای مدرک دکترا و حدود ۷۰ نفر دیگر دارای مدرک کارشناسی ارشد و بیش از چهل نفر نیز مدارج عالیه علمی را در سطح خارج فقه حوزه علمیه قم و حوزه‌های علمیه دیگر گذرانده‌اند. این نشان دهنده این است که اکثریت مجلس از یک موقعیت علمی برتر نسبت به مجالس قبل برخوردار است. 
خصیصه دوم این است که اکثریت نمایندگان موقعیت سیاسی- جناحی پررنگ و برجسته‌ای ندارند. بنابر این چنین نیست که بتوان گفت فلان جناح به معنای خاص در این انتخابات پیروز شده و فلان جناح به معنای خاص در اینجا با شکست و ناکامی روبه رو شده است. 
خصیصه سوم این است که منتخبان، نمایندگانی اصول گرا هستند. اصول گرا به معنی ارزشمدار نه به معنی بنیادگرا. نوعا ارزش‌ها موجب شده‌اند که برای ورود به صحنه رقابت احساس تکلیف کنند و دغدغه اول آنها در دستور کار قرار دادن مشکلاتی است که از سوی مردم با آنها مطرح شده است. 
ویژگی چهارم، اعتدال است. اکثریت این مجلس نشان داد که با مبانی ارزشی که پذیرفته است، رفتاری غیرخشونت آمیز با اقلیت مجلس دارد و چنین نیست که اقلیت مجلس را گروهی بداند که باید حذف و طرد شوند یا تحت فشار قرار گیرند. 
مثلا اکثریت مجلس می‌توانست مطابق رفتاری که اکثریت مجلس ششم نسبت به اقلیت ابراز کرد، رفتاری مشابه را در پیش بگیرد و احیانا روشی را در پیش بگیرد که اعتبار نامه‌های اقلیت را مشغول کند. حال آن که اکثریت مجلس هفتم چنین کاری را انجام ندادند و اگر هم مواردی بود که بر اساس نظر شورای نگهبان ابتدا رد صلاحیت صورت گرفته بود و بعد از آن بر اساس حکم مقام معظم رهبری و با در نظر گرفتن مصالح عالیه نظام تأیید صلاحیت شده بودند و وارد رقابت شده بودند، مجلس هفتم با توجه به این که حکم مقام معظم رهبری مستند به مصالح عالیه نظام بوده است، در مورد اعتبارنامه اقلیت‌ها تأمل و تردید چندان جدی نداشت. اعتدال اکثریت مجلس هفتم در برخورد با اقلیت، تا حد زیادی نشان دهنده اعتدال در جهت گیری‌های مجلس هفتم است. 
* بعضی از شخصیت‌های سیاسی، تبدیل اقلیت مجلس ششم به اکثریت مجلس هفتم را در نتیجه کاهش مشارکت مردم می‌دانند و مهمترین عامل کاهش مشارکت مردمی را عدم تأیید صلاحیت کاندیداهای جبهه دوم خرداد می‌دانند. ارزیابی شما از این تحلیل چیست؟ 
- به یک معنا، گروه‌های موسوم به دوم خردادی، به میزان کمتری توانستند به مجلس هفتم راه پیدا کنند و به نظر من، اصولا حضور مردم در هر دوره از انتخابات، بازتاب عملکرد قوای نظام در دوره ماقبل آن انتخابات است. 
در دوره هفتم نیز ماجرا از همین قرار است یعنی اگر حدود پنجاه واندی درصد از مردم کشور در انتخابات شرکت کرده‌اند و در تهران سطح مشارکت به نسبت از این میزان نیز پایین‌تر بوده است، این به عملکرد مجلس و دولت در دوره قبل از انتخابات هفتم برمی گردد. این طور نیست که تصور کنیم چون کاندیداهای دوره هفتم احیانا مورد پسند مردم نبوده‌اند آنها کمتر در انتخابات شرکت کرده‌اند بلکه این مسأله بازتاب عملکرد قوا خصوصا قوه مجریه و قوه مقننه پیش از این انتخابات است. اگر ما در دوم خرداد ۷۶ شاهد حضور بسیار پررنگ مردم بودیم، باید آن را حاصل تعامل مردم با نظام قبل از آن انتخابات تلقی کنیم. البته من نمی‌خواهم این مسأله را به صورت تک عاملی در نظر بگیرم ولی قطعا این یکی از عوامل کاهش مشارکت بوده است. 
تحلیل بعضی از افراد طیف موسوم به اصلاح طلبان این است که عدم مشارکت بالای مردم در انتخابات دوره هفتم، ناشی از بی انگیزگی مردم نسبت به رأی دادن به کاندیداهایی می‌دانند که وارد عرضه رقابت شده‌اند و این تصور را دارند که اگر آنها حضور پررنگ می‌یافتند، سطح مشارکت افزایش پیدا می‌کرد. 
عدم تأیید صلاحیت‌ها را مهمترین عامل برای کاهش سطح مشارکت مردم می‌دانند در حالی که این نمی‌تواند علت قابل قبولی برای این مسأله باشد چرا که در انتخابات شوراها که هیچ چیزی به نام رد صلاحیت ناشی از صافی شورای نگهبان وجود نداشت، سطح مشارکت در کل کشور پایین آمده بود و این نشان می‌داد که مردم نسبت به کارکرد دستگاه‌های نظام خصوصا قوه مجریه و مقننه ناراضی بودند و نسبت به شرکت گسترده در انتخابات دلسرد می‌شوند و جبهه دوم خرداد باید خودش را ملامت کند. 
* آقای مصباحی به عنوان یکی از منتخبان مردم تهران و یکی از نمایندگان مجلس فکر می‌کنید مهمترین خواسته یا خواسته‌های مردم از مجلس هفتم چیست؟ 
- یکی از مسائلی که در هنگام انتخابات، مستقیما از مردم می‌شنیدیم، مسأله پرهیز از تشنج‌های سیاسی و درگیری‌های جناحی بود. این برای مردم خیلی مهم است و نسبت به شورای کنونی شهر چنین واکنشی داشتند که احیانا این شورا اگر هیچ کاری هم نکند، همین پرهیز از غوغاسالاری دارای ارزش و مطلوبیت است. حال آن که علاوه بر این که از غوغاسالاری پرهیز دارد پیشبرد کارها نیز مشهود و ملموس است. مردم از ما هم می‌خواستند که مجلس هفتم، مجلس پرتنشی نباشد بلکه بکوشد با طبقه بندی اولویت‌های مشکلات مردم، اقدام به حل آنها بنماید. پس از انتخابات هم در دیدارهایی که با مردم داریم، مجددا همین خواسته را تکرار می‌کنند و می‌گویند مجلس باید با حفظ آرامش سیاسی، برای مردم کار کند. 
تصور من این است که الان پس از شروع به کار مجلس هفتم به نوعی آرامش سیاسی در کشور احساس می‌شود و اگر وضع به همین نحو پیش برود سطح مشارکت مردم بسیار بالاتر خواهد رفت. 
* در مورد نحوه انتخاب نامزدها توسط ائتلاف آبادگران و ملاک‌های نوعی که مد نظر بوده است برای بسته شدن لیست آبادگران در تهران تاکنون تحلیل‌های مختلفی ارائه شده است. از جمله بحث «ارجحیت صالح مقبول بر اصلاح نامقبول» مطرح شده است و تحلیل‌های شبیه به آن. ارزیابی شما از این تحلیل‌های ارائه شده چیست و ملاک‌های نوعی مد نظر آبادگران از نظر شما چه بوده‌اند؟ 
- در این باره حدودا پانزده نکته مد نظر بوده است و برآیند این پانزده نکته نتیجه اصلی را رقم می‌زده. نکته اول شایستگی ذاتی فرد بود به این معنی که شایستگی لازم برای ورود به مجلس را داشته باشد هم از حیث تدین، دارا بودن فهم و درک و بینش سیاسی، دارا بودن دید لازم برای کار گروهی و پرهیز از تک روی. 
داشتن یکی از مزایای علمی و علاوه بر آن نداشتن یک وجهه سیاسی جناحی برجسته. 
داشتن یک چهره جدید و علاوه بر آن شناخته شده بودن برای مردم به میزان کمتر یا بیشتر. به تبع همین نکته اخیر بود که این بحث مطرح شد که احتمالا کسی ممکن است شناخته شده‌تر باشد ولی رأی کمتری از مردم را به خودش اختصاص بدهد. طبعا چنین کسی در لیست گروهی پذیرفته نمی‌شد و طبیعتا نام کسی وارد لیست می‌شد که احیانا در میان مردم کمتر شناخته شده بود ولی احتمال رأی آوردن او بیشتر بوده است. 
این مسأله که شما اشاره کردید در مورد «رها کردن اصلح غیر مقبول در مقابل صالح مقبول» وجود داشت. به عبارتی آن جا که کسی صالح بوده و رأی بیاورد، مطلوب‌تر از این بود که اصلح باشد ولی رأی نیاورد. چون آبادگران نمی‌خواست صرفا کاری را قربتا الی الله انجام بدهد. بلکه علاوه بر این که می‌خواست کاری را قربتا الی الله انجام دهد می‌خواست مقبولیت اجتماعی داشته باشد و احتمال رأی آوردن نامزدهایش بیشتر باشد. 
نکته اصلی که در این انتخاب مطرح بود، ترکیب گروه بود به نحوی که بخش مهمی از تخصص‌های مورد نیاز کمیسیون‌ها را پوشش دهد و از طرف دیگر، بتواند مطالبات رأی دهندگان را تأمین کند و نظر آنها را جلب کند. از این جهت طبعا در نظر بود که علاوه بر عناصری که متخصص در امور اقتصادی یا سیاسی هستند، عناصری با نگاه‌های اجتماعی- فرهنگی نیز وجود داشته باشد و یک نفر ورزشکار و یک نفر هنرمند و تعدادی از خانم‌ها هم در این ترکیب قرار گیرند تا این که ترکیب مجموعه را قابل قبول کند. 
* در مورد چگونگی و نتایج انتخابات هیأت رئیسه توضیح دهید و این که قرار گرفتن یک شخصیت سیاسی غیرروحانی در جایگاه ریاست مجلس چگونه است. آیا شما به عنوان یک چهره روحانی از این اقدام استقبال کردید، بی طرف بودید و یا مخالفت نمودید؟ 
- در مورد انتخاب رئیس مجلس از میان غیرروحانیون من از جمله کسانی بودم که هیچ گاه حساسیتی را در این مورد نداشتم. معتقد بودم که کسی باید مجلس را اداره کند که از صلاحیت و توان اداره مجلس برخوردار باشد البته اگر همین صلاحیت‌ها را یک روحانی داشته باشد، او رئیس باشد، اما اگر چنین نباشد برای ما اهمیتی ندارد که یک غیرروحانی هم بتواند مجلس را اداره کند. 
از ابتدای انقلاب هم چنین تقیدی وجود نداشت که رئیس مجلس باید روحانی باشد بلکه از آن جا که شخصی از اشتهار و کفایت بیشتری برخوردار بود، رئیس مجلس می‌شد، البته گاهی غلبه با کفایت بود و گاهی با اشتهار اما به هر حال این پارامترها در تعیین ریاست مجلس مؤثر بود. 
در این دوره از میان روحانیون کسی که شهره باشد به گونه‌ای که این شهره بودن او را به صورت متعینی درآورد، وجود نداشت. از این جهت وقتی که نام آقای دکتر حداد عادل مطرح شد با توجه به شایستگی علمی ایشان و دارا بودن تجربه نمایندگی و برخورداری از مشی معتدل، انتخاب ایشان توسط مجلس هفتم کاملاطبیعی بود و من با آن بحث هایی که پیش آمد و تأکیدهایی که درباره روحانی بودن رئیس مجلس می‌شد، موافق نبودم و معتقد بودم که باید این انتخابات به صورت کاملا طبیعی برگزار شود. از نظر من، مسأله‌ای نبود و خود من هم به آقای حداد عادل رأی دادم. از نظر ترکیب کلی هیأت رئیسه هم، ترکیب خوبی شکل گرفت و من در این مورد هیچ نگرانی ندارم. 
* آقای مصباحی با توجه به عدم موفقیت شما در کسب رأی برای هیأت رئیسه و مقایسه ترکیب آرای شما و آقای ابوترابی آیا توافق و هماهنگی قبلی میان فراکسیون اقلیت و مستقلین در این زمینه وجود داشت؟ 
در مورد هماهنگی و همسویی فراکسیون اقلیت و فراکسیون وفاق که پرسش شما بود من احتمال این هماهنگی را در انتخابات هیأت رئیسه موقت بسیار بالا می‌دانم چون مجموعه آرای آقای باهنر نشان دهنده این است که اکثریت فراکسیون وفاق به ایشان رأی داده‌اند و بیش از آقای حداد عادل به ایشان رأی داده‌اند و این نشان دهنده وجود هماهنگی قبلی از ناحیه آقای باهنر و یا از ناحیه کسانی به حمایت از ایشان است. 
* منظور من آنالیز ترکیب آرای ابوترابی بود. ارزیابی شما از مجموعه آرایی که ایشان کسب کردند چگونه است و این آرا بیشتر از کدام فراکسیون‌ها به ایشان ابراز شد؟ 
- در انتخابات هیأت رئیسه موقت، اقلیت‌ها هم به آقای ابوترابی رأی دادند چون قطعا اقلیت به آقای باهنر رأی ندادند و اکثریت هم به من رأی دادند. از آنجا که در انتخابات هیأت رئیسه موقت من ۱۱۸ رأی آوردم، اگر فرض را بر این بگذاریم که تتمه اکثریت هم به آقای ابوترابی رأی داده باشند باز به میزان آرای ایشان یعنی ۱۳۶ رأی نمی‌رسیم مگر این که اقلیت هم به این مجموعه اضافه شده باشد. اگر نتوانیم بگوییم همه اقلیت، قطعا غالب اعضای فراکسیون اقلیت به ایشان رأی دادند، البته در انتخابات هیأت رئیسه موقت. 
* در مورد ترکیب کمیسیون اقتصادی که شما از اعضای آن هستید توضیح دهید چه جهت گیری‌های اصلی و اولویت هایی برای کار خود مشخص کرده‌اید؟ 
- ترکیب کمیسیون اقتصادی ترکیب خاصی است. در آنجا ما تعدادی اقتصاددان داریم مثل آقای دکتر دانش جعفری، آقای دکتر خوش چهره و خود من. 
تعدادی از اعضا هم هستند که اگر چه دانش اقتصاد را ندارند ولی تجربه عضویت و کار تخصصی در کمیسیون اقتصادی یا کمیسیون بودجه را داشته‌اند، مثل آقای ندیمی، آقای شاهی عربلو، آقای بلوکیان، آقای عاشوری و دوستان دیگر. 
یک تعداد هم کسانی هستند که نه از سابقه علمی در زمینه اقتصاد برخوردارند و نه از سابقه و آشنایی قبلی بیشتر با کار کمیسیون اقتصاد یا کمیسیون بودجه برخوردارند، بلکه از روی علاقه و ذوق جزو کمیسیون اقتصاد قرار گرفته‌اند. مثل آقای محبی نیا، آقای نوعی اقدم و دوستان دیگر. 
در مورد اولویت‌ها که پرسیدید باید بگویم که هنوز کمیسیون اقتصاد از اولویت‌های خود صحبت نکرده است و بیشتر وقت ما به آشنایی با وزیر اقتصاد و دارایی و وزیر بازرگانی و مدیر عامل بانک مرکزی و معاونان ایشان و گروه‌های کاری ایشان گذشته است و نوبت به تعیین اولویت‌ها نرسیده است. 
البته یک تقسیم بندی داخلی در کمیسیون صورت گرفته و چهار کمیته مشخص شده است. کمیته سیاست‌های پولی و بانکی و نظارت بر این عرصه، کمیته سیاست‌های مالی و نظارت بر این عرصه، کمیته سیاست‌های تجاری و نظارت بر این عرصه و کمیته دیگر هم مربوط به بررسی طرح‌ها و لوایح فرعی تهیه شده توسط دیگر کمیسیون‌ها ست. اولویت‌ها ابتدا در این کمیته‌های تخصصی بحث می‌شود و بعد از آن در کمیسیون مطرح خواهد شد. 
* الان اشاره کردید به این که هنوز اولویت‌ها و سیاست‌ها به طور مفصل و دقیق مشخص نشده، در چنین شرایطی ما شاهد بازگشت برنامه چهارم توسعه به مجلس هستیم. صرفنظر از مخالفت‌های جبهه دوم خرداد با بازگشت برنامه چهارم توسعه به مجلس، با توجه به مطالبی که اشاره کردید آیا مجلس موقعیت و توان مناسب برای بررسی کارشناسی برنامه را داراست. 
آیا در صورت ایجاد تغییر و تحول اساسی در برنامه، امکان بروز برخی ناهماهنگی‌های درونی وجود دارد؟ 
- البته اختلاف نظرهای کارشناسی کاملا طبیعی است و انسجام آبادگران به این معنی است که گروه اقتصادی آبادگران، اختلاف نظر جدی و اصولی ندارد اگر چه گاهی اوقات در روش‌ها و مسائل جزئی این اختلاف نظرها پدید می‌آید. هماهنگی اصولی بین آبادگران و به طور ویژه در تیم اقتصادی آبادگران وجود دارد. 
بازگشت برنامه به مجلس با این پرسش روبرو است که مجلس به طور کلی این برنامه را مورد بررسی مجدد قرار دهد یا فقط به رفع کردن ابهامات و ایرادات شورای نگهبان بپردازد البته موارد مورد نظر شورای نگهبان شامل بیش از ۷۰ ماده از برنامه چهارم می‌شود چون نزدیک به بیش از ۱۲۰ اشکال و ابهام به این مجموعه وارد شده است و بررسی مجدد همین مواد هم یک تحول اساسی در برنامه به وجود می‌آورد. 
اگر چنین کاری انجام شود و تحول اساسی در برنامه ایجاد شود احتمال پیدایش یک ناهماهنگی درونی در برنامه وجود دارد و این مسأله به دلیل محدودیت وقت مجلس برای بررسی و ابلاغ برنامه به دولت به منظور تنظیم لایحه بودجه است. 
البته فرض دیگری هم وجود دارد که برنامه به هیأت دولت برگردانده شود و از دولت خواسته شود که مطابق سند چشم انداز بیست ساله و سیاست‌های ابلاغی مقام معظم رهبری درباره برنامه چهارم و رهنمودهایی که مجلس در این باره می‌دهد بازنگری اصولی انجام شود. این گزینه‌ای است که می‌تواند سرنوشت پنج سال آینده را بهتر رقم بزند. 
* ولی آقای مصباحی، دولت می‌گوید که مفاد سند چشم انداز را در نظر داشته و رعایت کرده است و اخیرا گروههای دوم خردادی مثل حزب مشارکت و سازمان مجاهدین انقلاب اسلامی در بیانیه هایی اقدام مجلس در بررسی مجدد برنامه توسعه را نوعی مقابله با یک سال باقیمانده از دوره ریاست جمهوری آقای خاتمی می‌دانند نظر شما درباره این تحلیل چیست؟ 
- اولا این برنامه مربوط به دوره یکساله باقیمانده آقای خاتمی نیست چرا که این مدت برنامه از سال ۱۳۸۴ آغاز می‌شود که فقط سه ماه پایانی دوره کار ایشان در محدوده برنامه چهارم قرار می‌گیرد و این تحلیل که بررسی مجدد برنامه مقابله با دولت آقای خاتمی است مطلقا چنین نتیجه‌ای به بار نخواهد آمد و چنین برنامه‌ای و قصدی وجود ندارد. 
اما این که بررسی مجدد برنامه، موجب پیدایش تغییرات کم یا زیادی در آن می‌شود صحیح است و طبیعی است که دیدگاه نمایندگان مجلس هفتم تا حدود زیادی متفاوت از دیدگاه نمایندگان مجلس ششم است بنابراین حق بررسی مجدد این برنامه برای مجلس هفتم مسلم است. 
اما این که گفته شود سند چشم انداز ۲۰ ساله در برنامه چهارم مدنظر قرار گرفته است شعار است چرا که سند چشم انداز بر روی خودباوری، استقلال و اتکاء به خود، استفاده از نیروی انسانی داخلی و جنبش نرم افزاری علم تکیه بسیار زیادی کرده است و به یک معنا می‌خواهد ما را از نظر علمی بعد از ۲۰ سال به جایگاه مطلوب برساند اما جهت گیری کلی برنامه چهارم در اساس، هم پیوندی با جهان و نوعی مهیا شدن برای پیوستن به کاروان اقتصاد جهانی است برای همین می‌بینیم که در این برنامه نحوی گشودگی نسبت به سرمایه گذاری‌های خارجی بسیار بیش از گذشته، امکان حضور گسترده شعب بانک‌های خارجی و ایجاد مناطق ویژه اقتصادی در هر نقطه از کشور دیده می‌شود. در این برنامه امکان تعامل گسترده مالی شرکت نفت ایران با شرکت‌های بین المللی و اعطای شخصیت حقوقی به این شرکت به گونه‌ای است که بتواند حتی طرف معامله دولت قرار گیرد و درآمدهایی که به دست می‌آورد را جهت افزایش توان رقابتی خود سرمایه گذاری کند و اینها نشان دهنده اراده هم پیوندی با اقتصاد جهانی است و نه مبنای اتکای به خود و تکیه بر منابع داخلی. 
* یعنی گرایش غالب در مجلس هفتم، همین محورهایی است که ذکر کردید؟ 
- من نمی‌توانم به نمایندگی از مجلس و نمایندگان مجلس اظهارنظر کنم ولی با صحبت هایی که با یکدیگر داشته‌ایم تصور من این است که گرایش غالب، تکیه بر منابع داخلی و اتکاء به خود است. 
* پس از بررسی برنامه چهارم، قطعا تعاملات دیگری بین مجلس و وزارتخانه‌های اقتصادی دولت آقای خاتمی وجود خواهد داشت. با توجه به تغییرات اخیر که در این وزارتخانه از جمله وزارت اقتصاد و دارایی صورت گرفته است و نوعی پیام به مجلس هفتم تلقی می‌شود، به نظر شما رابطه کمیسیون اقتصاد مجلس و وزارتخانه‌های اقتصادی دولت در مدت یکسال باقیمانده چگونه خواهد بود؟ 
- در جلسه اولی که با وزارت اقتصاد داشتیم و با صحبت هایی که شده کم و بیش هماهنگی قابل توجهی در مجموعه دیدگاهها وجود دارد اگر چه اختلاف نظرهایی هم دیده می‌شود. 
ما تصور می‌کنیم وزارت اقتصاد و دارایی، بانک مرکزی و وزارت بازرگانی ارتباط بیشتری باید با هم داشته باشند و مواضعشان را حتی نظرات کارشناسی مختلف را به یکدیگر نزدیک کنند و به نقاط مشترکی برسند. 
ما به ایجاد این هماهنگی و تأمین خواسته‌های نمایندگان مجلس در برنامه ریزی‌ها و تصمیم گیری‌ها امیدواریم. وزارتخانه‌های مربوط تمایل خودشان را برای همکاری با مجلس ابراز کرده‌اند که به یک تعامل سازنده‌ای مبتنی بر شنیدن نظرات طرف مقابل برسیم. 
* در مورد تغییرات ایجاد شده در سطوح وزیران و معاونت وزارتخانه‌ها آیا مجلس هفتم از روند موجود رضایت دارد و در صورت عدم رضایت واکنش مجلس هفتم چه خواهد بود؟ 
- اخیرا با توجه به ابلاغ تصمیمات رئیس جمهوری در نشستی که با وزرا داشتند بنا بر این شده است که از نمایندگان سابق مجلس در سطوح مختلف مدیریتی وزارتخانه‌ها استفاده شود. خواست مجلس هفتم قرار گرفتن مهره‌ها به جای خودشان است. اما گاهی در عزل و نصب‌های اخیر تناسب تخصص و سابقه با تصدی مناصب اجرایی در نظر گرفته نشده و قطعا مجلس هفتم این را مورد اعتراض قرار خواهد داد چرا که تصدی پست‌ها در دولتی که شعارش شایسته سالاری است باید مبتنی بر شایستگی‌ها باشد نه این که پست‌ها را متناسب با اشخاص ایجاد کنیم. 
* این واکنش و اعتراض مجلس به چه صورت ابراز خواهد شد و از چه محورهای قانونی استفاده خواهد شد؟ 
- چون مدت باقیمانده از مدیریت آقای خاتمی فقط یک سال است، ممکن است با اغماض نمایندگان پاسخ داده شود ولی قطعا این مسأله مورد تأیید نمایندگان مجلس یا اکثریت نمایندگان مجلس نیست. 

گفت وگو با اکبر مالک کارشناس ومدرس ورزش
ورزش در صبح سلامتی

معراج مژده- می‌گویند تلویزیون می‌تواند از نظر تبلیغات هشتاد درصد روی بیننده تأثیر بگذارد. پخش هر برنامه از تلویزیون در برگیرنده مخاطبان عام و همگان است. تلویزیون تنها رسانه‌ای است که از قشر بی سواد تا تحصیلکرده عالی می‌توانند از آن بهره ببرند. امروزه برای انتقال برنامه‌ها، اخبار و ایجاد زمینه‌های ارتباطی تلویزیون بهترین وسیله است. در بخش آموزش نیز تلویزیون می‌تواند به دلیل تأثیرگذاری سمعی و بصری خیلی سریع روی بیننده تأثیربگذارد. ورزش به عنوان یک پدیده عمومی و پرمخاطب نیز قادر است از طریق تلویزیون ایجاد ترغیب و تشویق کند و بهترین تأثیر آموزشی را نیز بگذارد. در برنامه‌های ورزشی فعلی تلویزیون در شش کانال، شبکه سوم در زمینه انتقال راه ورزش کردن همگان بسیار موفق بوده است. نگاهی که طراحان برنامه‌های ورزشی در شبکه سوم دارند، بر بدنه کلی ورزش معطوف است و در واقع آنها به دنبال یک جریان سازی همگانی در ورزش اند تا حتی بتوانند خانواده‌ها را در حوزه خود قرار دهند. 
برای انتقال این حس و هدف نقش مجری و کارشناس این نوع برنامه‌ها نیز بسیار مهم است و برنامه صبح سلامتی که صبحها از شبکه سوم پخش می‌شود تمام فاکتورهای لازم را برای تشویق مردم عادی در بیرون و داخل خانه دارد. اکبر مالکی استاد ورزش، مربی تیمهای ملی، بازیکن سابق تیمهای تهرانجوان، عقاب و تیم ملی با مطالعه گسترده در این زمینه در برنامه صبح سلامتی توانسته مخاطبان بسیاری را جذب کند. در عمر کوتاه این برنامه که اتفاقا در زمان اندکی (۱۴ دقیقه) پخش می‌شود، بینندگان بسیاری جذب آن شده‌اند. سروش، همراز و سلطان زاده به همراه اکبر مالکی مجموعه‌ای را ساخته‌اند که در سلامتی جامعه جوان ما نقش تعیین کننده‌ای دارد. توصیه هایی که در این برنامه می‌شود، تمریناتی که صورت می‌گیرد و فضای انتخاب شده تماما می‌تواند تأثیرگذار باشد. اکبر مالکی در این برنامه به کمک کارگردان برنامه علیرضا همراز از زوایای مختلف حرکات ورزشی را به نمایش می‌گذارد و با توضیح کامل بیننده را علاقه مند و تشویق به فراگیری می‌کند به همین مناسبت گفت وگویی با اکبر مالکی انجام داده‌ایم که می‌خوانید او همه روزه در ورزشگاه شهید کشوری نزدیک به هزار نفر را تحت برنامه‌های خود به مرز سلامتی نزدیک می‌کند. باید در یکی از روزهای هفته به این محل سری بزنید و انبوه علاقه مندان از ۱۴ تا ۷۶ سال را تماشا کنید که چگونه در برنامه‌های ورزشی اکبر مالکی سلامتی را بها می‌دهند. 
* آقای مالکی تا چه اندازه می‌توان از طریق تلویزیون مردم را تشویق کرد که ورزش کنند؟ 
- بدیهی است که مردم تلویزیون را به مطبوعات ترجیح می‌دهند. دلایلش روشن است، قشر روزنامه خوان ما آن اندازه نیست که همه در بربگیرد، اما تلویزیون قادر است، از هر سن و با هر درجه از سواد و تحصیلات را جذب کند. ما در برنامه صبح سلامتی ابتدا مسائل را به شکل تئوری بازگو می‌کنیم و سپس به تمرینات بدنی می‌پردازیم تا دانش مردم را نیز در ورزش بالا ببریم. 
با تمرینات ارائه داده شده هر بیننده‌ای می‌تواند مشکلات عروقی خود را رفع کند و از نظر بهداشتی به سلامتی نسبی برسد. آرام دویدن، نرمش‌های کششی انجام دادن و تمریناتی که کمک می‌کند در نقاط مختلف بدن یک نوع آمادگی ایجاد کند. 
* با برنامه تلویزیونی، چگونه این آموزش را تداوم می‌بخشید؟ 
- با مقدمه چینی تئوری و استمرار بخشیدن به تمرینات و تأثیر مثبت آن بیننده را ترغیب می‌کنیم که برنامه‌های ما را دنبال کند. مثلا امروز اگر نرمش هایی را در ارتباط با ماهیچه‌های شکم، انجام می‌دهیم، توضیح خواهیم داد که در تضاد با این حرکت، روی بالاتنه چگونه باید عمل کنید که این مسأله بیننده را تشویق می‌کند که برنامه بعدی ما را ببینند. 
* برنامه شما و کلا کلاسهای ورزشی شما، جنبه پزشکی و درمانی دارد یا ورزشی؟ 
- اگر کمی ریشه‌ای نگاه کنیم، هر دو جنبه وجود دارد، چون ما در این برنامه بحث قهرمانی نداریم، من در تیم ملی با بازیکنان حرفه‌ای هم از همین روش استفاده می‌کردم، روی مفاصل و مهره‌های آنها کار می‌کردم و این کار سبب می‌شد تامفاصل آنها تقویت شود. در واقع به نوعی بهداشت درمانی مفاصل و ستون مهر ه ها را آموزش می‌دادم، در برنامه تلویزیون نیز به دو شکل تئوری و عملی روی این مسائل کار می‌کنیم و تأکید هم داریم که آن را صحیح انجام دهند. یک اشتباه کوچک در یک حرکت ممکن است به بدن لطمه بزند. این هشدار بسیار مهم است که عزیزان بیننده، دقیقا همان گونه انجام دهند که می‌بینند. 
* نقش کفش و لباس چقدر مهم است؟ 
- تلاش می‌کنیم بهانه دست کسی ندهیم. کفش استاندارد و لباس مناسب، لازمه تمرین است، حتی اگر در خانه باشد. 
* همه یکسان انجام می‌دهند، محدودیت ندارید؟ 
- ما گوشزد می‌کنیم که هر کس با توانایی‌های خود به مقایسه بنشیند، حرکات جهشی نداریم. 
* سن افراد چقدر مهم است؟ 
- برای این کار جدول داریم به ضربان قلب توجه می‌دهیم، در قهرمانان نبض گیری می‌کنیم. هر سنی به فراخور آمادگی بدنش می‌تواند روی حرکات کار کند. ما بارها این مسأله را تأکید می‌کنیم. ما در تمرینات خارج از تلویزیون شرکت کننده ۱۵ ساله هم داریم و ۷۶ ساله و کسانی که واقعا با این تمرینات به زندگی بازگشته‌اند و سلامتی خود را به دست آورده‌اند. برای هر کدام از آنها تمرینات مناسب در نظر گرفته‌ایم. 
* ساعت پخش برنامه صبح سلامتی به نظر می‌رسد مناسب نیست؟ 
- دقیقا، اگر بعدازظهر بود خیلی بهتر بود. ضمنا فکر می‌کنم زمانش نیز باید افزایش پیدا کند. مثلا چیزی بین ۲۰ تا ۳۰ دقیقه مناسب است. من روی تجربه ۲۰ ساله کار در تلویزیون می‌گویم. من در سیما از آموزش دروازه بانی شروع کردم تا به امروز فکر می‌کنم سال ۱۳۶۳ بود، در شبکه دوم با آقای کوثری. 
* توصیه شما به سنین بالا چیست؟ 
- حرکات جهشی انجام ندهند. یکی از عوارض سن بالا، پوکی استخوان است، که در سنین بالا خطرناک می‌شود، هرگز نباید در این موقعیت، پرش انجام داد، سریع دوید. بهترین کار راه رفتن به مدت ۳۰ دقیقه است. قبل از دویدن، نرمش کششی که در فصل زمستان و تابستان متفاوت است چون دما بالاست و باید حتما حرکات کششی انجام شود. 
* تفاوت کسی که ورزش می‌کند با دیگران چیست؟ 
- هر کس کار فیزیکی انجام دهد نسبت به کسانی که سکون دارند، انرژی بیشتری مصرف می‌کند. راه رفتن و دویدن باعث می‌شود تا انرژی مکانیکی به انرژی حرارتی تبدیل شود. 

یکی از علائم ورزش عمل تعریق است که با مصرف انرژی صورت می‌گیرد. عمل تعریق یعنی دفع سموم، چربی اضافی مضر، آماده سازی مفاصل و ماهیچه‌ها و غیره. بدیهی است که تفاوت بین این حرکات و فعل و انفعالات در یک شخص با شخصی که هیچ گونه حرکتی انجام نمی‌دهد کاملا روشن است. 
* کلا از کار تلویزیونی در ارتباط با برنامه صبح سلامتی راضی هستید؟ 
- واقعا تمام دوستان زحمت می‌کشند تا نتیجه کار خوب شود. از آقای زمان مدیر ورزش شبکه سوم، همراز، سلطان زاده و بقیه که نامشان را شاید به خاطر نداشته باشم. اما این برنامه و بقیه برنامه‌های ورزشی شبکه سوم توانسته‌اند، ورزش را نهادینه کنند و به گونه‌ای توجه بینندگان را به ورزش معطوف نمایند. کار با این دوستان لذتبخش و دلنشین است. 

یک میلیارد یورو، فقط برای امنیت المپیک آتن

محمود فاضلی
به نوشته روزنامه جروزالم پست، مرکز یهودی سیمون ویزنسال که مقر آن در لوس آنجلس آمریکا است به یهودیان سراسر جهان توصیه کرده است در رقابت‌های المپیک ۲۰۰۴ آتن شرکت نکنند. این مرکز همچنین تأکید کرده است «توصیه خود را مبنی بر نرفتن یهودیان به یونان پس نخواهد گرفت و معتقد است این کشور محل امنی برای سفر یهودیان نبوده و دولت محافظه کار یونان هیچ اقدامی برای مقابله با احساسات ضدیهودی در این کشور انجام نداده است.» 
مرکز یاد شده همچنین در نامه‌ای به کمیته المپیک، کشور یونان را بزرگترین مرکز احساسات ضد یهودی دانسته و تأکید کرده است تلاش زیادی نموده تا مقامات یونان را به انجام اقداماتی در برابر یهودی ستیزی وادار نماید. مرکز یهودی یاد شده در دسامبر ماه گذشته و به دنبال وقوع چند حادثه ضد یهودی در یونان، به یهودیان سراسر جهان هشدار داد که به این کشور سفر نکنند. این مرکز ادعا نموده است که ۱۶ هزار عضو این مرکز به این توصیه عمل خواهند کرد و در طول برگزاری بازیهای المپیک ۲۰۰۴ به آتن نمی‌روند مگر آنکه دولت یونان برنامه‌ای برای مقابله با یهودی ستیزی موجود در این کشور داشته باشد. 
مواضع این مرکز در حالی است که گفته می‌شود هم اکنون ۵ هزار نفر از یهودیان در یونان زندگی نموده و دارای انجمنی فعال، موزه و عبادتگاه اختصاصی می‌باشند. علی رغم روابط نزدیک انجمن یهودیان با مقامات دولتی این کشور اما یهودیان در میان توده مردم این کشور از کمترین محبوبیت برخوردار هستند. واکنش این مرکز یهودی در حالی است که گفته می‌شود هر از چند گاهی از سوی مراکز صهیونیستی اخباری مبنی بر احتمال حملات گروههای فلسطینی به بازیهای آتن منتشر می‌شود که البته بارها از سوی گروههای فلسطینی تکذیب گردیده است. 
به گزارش خبرگزاری فرانسه مروان عبدالحمید نماینده جدید تشکیلات خودگردان فلسطینی در یونان در جدیدترین مصاحبه خود تأکید کرده است. «نه تنها هیچ جناح فلسطینی بازیهای المپیک آتن را تهدید نخواهد کرد، بلکه تشکیلات خودگردان فلسطینی و بویژه شخص یاسر عرفات رئیس آن، دستورهایی را به جناح‌های فلسطینی صادر نموده که از این بازیها محافظت نمایند. جناح‌های فلسطینی همه تلاش خود را برای محافظت از این بازیها و جلوگیری از هرگونه اقدام انفرادی انجام خواهند داد». گفته می‌شود قرار است بزودی نشست دوجانبه‌ای میان نمایندگان تشکیلات خودگردان فلسطین و دولت یونان درباره امنیت مسابقات المپیک آتن برگزار شود. 
درخواست این مرکز یهودی برای عدم حضور یهودیان در المپیک ۲۰۰۴ آتن می‌تواند با سفر اخیر نخست وزیر یونان به آمریکا و دیدار وی با رئیس جمهور آمریکا و فشارهای احزاب و رسانه‌های گروهی یونان علیه اقدامات سرکوب گرانه رژیم صهیونیستی در مناطق اشغالی فلسطین مرتبط باشد. آقای کارامانلیس نخست وزیر راستگرای یونان پس از دیدار با جرج بوش تأکید کرد: 
 «یونان جهت تأمین امنیت المپیک آتن سرمایه گذاری‌های زیادی در تجهیزات و نیروی انسانی انجام داده است. به رغم تهدید‌های شبکه تروریستی القاعده، در بازیهای المپیک هیچگونه مشکل امنیتی رخ نخواهد داد.» وی همچنین طرح موضوع اعزام نیروهای ویژه آمریکا به آتن در چارچوب المپیک طی مذاکرات با جرج بوش را صریحا رد کرد. 
همچنین درخواست خانم سوفیا ساکوراما قهرمان پرتاب نیزه زنان جهان (که هم اکنون یک شهروند فلسطینی شده است) از کمیته المپیک مبنی بر شرکت در المپیک تحت پرچم فلسطین موجب خشم محافل یهودی گردیده است. رکورددار پرتاب نیزه زنان در المپیک سال ۱۹۸۱، این اقدام را حرکتی نمادین برای صلح می‌داند. 
مواضع یهودیان آمریکا مبنی بر احساسات ضد یهودی در کشور یونان در حالی است که چنین فضایی در سایر کشورهای اروپایی نیز دیده می‌شود. در فروردین ماه گذشته نتایج پژوهش جدید صورت گرفته از سوی اتحادیه اروپا در مورد یهودی ستیزی در اروپا، با واکنش محافل یهودی قاره اروپا روبرو گردید. به ادعای این گزارش، بیشترین احساسات ضد یهودی در کشورهایی همچون آلمان، انگلیس، بلژیک، فرانسه و هلند دیده شده و در کشورهایی همچون پرتغال، فنلاند و لوکزامبورگ مسئله یهودی ستیزی تقریبا وجود نداشته و در کشورهایی همچون یونان، اتریش، اسپانیا و ایتالیا به شکل جدی مطرح نیست. در دهه اخیر چندین بار مراکز یهودیان در یونان با تهدید هایی روبرو بود و به قبرستان آنها در یونان صدماتی وارد گردید که یهودیان معمولا مسلمانان عرب تبار مقیم این کشور را متهمان اصلی چنین حملاتی می‌دانند. 
یونان در سه سال اخیر و در راستای همکاری‌های امنیتی در طول برگزاری مسابقات المپیک با هفت کشور آمریکا، انگلیس، فرانسه، اسپانیا، آلمان، استرالیا و رژیم صهیونیستی همکاری داشته که البته جزئیات آن در پرده ابهام قرار دارد. علی رغم اخبار منتشره در زمینه امنیت المپیک، مقامات این کشور بیش از یک میلیارد یورو برای امنیت بیست و هشتمین دوره مسابقات المپیک هزینه نموده‌اند که این میزان بیش از دو برابر بودجه امنیتی مسابقات المپیک سیدنی است. قرار است ۷۰ هزار نفر از نیروهای امنیتی پلیس و ارتش یونان به طور شبانه روزی امنیت این مسابقات را تأمین نمایند. 

سایه روشن ورزش

لیدز یونایتد ورزشگاه اختصاصی خود را می‌فروشد

گروه ورزشی - مقامات باشگاه فوتبال لیدز یونایتد، سقوط کرده به دسته اول باشگاههای انگلیس برای از میان بردن دیون سنگین، تصمیم گرفتند ورزشگاه اختصاصی خود، الاند رود، را بفروش برسانند. «جرالد کراسنر» رئیس باشگاه این خبر را اعلام کرد. نحوه فروش ورزشگاه به صورت کفالت اعتباری (بیل کردیت) با اقساط حداقل ۲۵ ساله است. در این مدت باشگاه می‌تواند همچنان در ورزشگاه خود دیدارهایش را برگزار کند و در عین حال به تدریج مجددا به صورت اقساط آن را خریداری نماید. 
هواداران لیدز از این تصمیم باشگاه ناراضی هستندو رئیس باشگاه در پاسخ به آنها می‌گوید که برای خارج ساختن باشگاه از وضعیت بحران اقتصادی ناچار به اتخاذ این راهکار اقتصادی شده است. 
باشگاه لیدز یونایتد از چند سال پیش در آرزوی دست یافتن به قلل رفیع فوتبال انگلیس دست به ولخرجی‌های نامعقول زد و نتیجه آن هم غرق شدن در گرداب دیون سنگین بود به نحوی که برای فصل آینده با بدهی سنگین ۸۲ میلیون پوندی (حدود ۱۲۰ میلیون یورو) روبه روست. باشگاه در ماه مارس با سرمایه گذاری یک کنسرسیوم اقتصادی محلی توانست دیون مالیاتی اش را به دولت پرداخت کند و از خطر انحلال و ورشکستگی نجات یابد. 
یونان از تصمیم «رهاگل» استقبال کرد

فدراسیون فوتبال یونان اراده «اوتو رهاگل» در رد پیشنهاد مربیگری تیم ملی فوتبال آلمان و امتناع از فسخ قرارداد با تیم ملی فوتبال این کشور را ستود. 
 «واسیلیس گاگاتسیس» رئیس فدراسیون فوتبال یونان در یک برنامه رادیویی در رادیو خصوصی فلش آتن گفت: وفاداری رهاگل به تعهداتش با فدراسیون فوتبال یونان فقط به خاطر قراردادش با این سازمان نبود بلکه بیش از آن این مربی به تعهد شفاهی که به ما داده بود، پایبند ماند. وی افزود: با شناختی که از سه سال پیش از رهاگل دارم، او را انسانی کاملا وفادار به عهد یافته‌ام. 
رهاگل در تماسی تلفنی با فرانتس بکن باوئر نایب رییس فدراسیون فوتبال آلمان، رسما پیشنهاد مربیگری تیم ملی آلمان را رد کرد و گفت که به قراردادش با فدراسیون فوتبال یونان که تا جام جهانی ۲۰۰۶ است وفادار خواهد ماند. 
بعد از اوتمار هیتسفلد، اوتو رهاگل دومین فردی است که پیشنهاد مربیگری تیم ملی آلمان را رد می‌کند. 
رهاگل سال ۲۰۰۱ به سمت مربی تیم ملی یونان درآمد و تا سال ۲۰۰۶ تحت قرارداد آن است. این مربی موفق آلمانی در شاهکاری بی نظیر یونان را برای اولین بار در تاریخ خود قهرمان فوتبال اروپا کرد. 
دست اندرکاران فوتبال یونان و نشریات تخصصی یونان، سیستم دفاع آهنین را که رهاگل برای تقویت بنیه دفاعی تیم ملی ریخت مورد تمجید قرار داده و از این مربی خواسته‌اند همچنان به کار بر روی این سیستم در تیم ادامه دهد. 
فدراسیون فوتبال یونان به رهاگل پیشنهاد ۵ میلیون یورو دستمزد تا جام جهانی ۲۰۰۶ داده است. 
شناگر آمریکایی: 
ماریون جونز خیانتکار است 
 «گری هال» شناگر آمریکایی و صاحب عنوان قهرمانی المپیک، می‌گوید که «ماریون جونز» صاحب پنج عنوان قهرمانی دوومیدانی زنان جهان که از متهمان برجسته پرونده دوپینگ است، می‌بایست برای تمام عمر از شرکت در مسابقات محروم شود. 
گری هال که صاحب عنوان قهرمانی شنای ۵۰ متر آزاد جهان است، در حاشیه مسابقات شنای انتخابی بازیهای المپیک آتن در لانگ بیچ ایالت کالیفرنیا این مطلب را بیان کرد. 
ماریون جونز یکی از متهمان اصلی پرونده دوپینگ جمعی از ورزشکاران آمریکائی با داروی جدید «تی اچ جی» است. اما این دونده به دفعات اتهام خود را تکذیب و اعلام کرد که هرگز پاسخ آزمایش او مثبت نبوده است. 
اما هال با رد این ادعا می‌گوید که داروی تی اچ جی قابل شناسائی با لوازم آزمایشگاهی موجود نیست و دونده این دارو را مصرف کرده اما در بدنش شناسائی نشده است و درواقع حقیقتا وی مستحق محرومیت مادام العمر است. 
گری هال تاکید کرد: نه فقط ماریون جونز بلکه همه افرادی که به دوپینگ این دونده ایمان دارند و بر روی آن سرپوش می‌گذارند و این حقیقت را کتمان می‌کنند، خیانتکارند، زیرا این کار فقط یک خیانت ورزشی نیست بلکه یک دزدی است، ضایع ساختن حق سایر ورزشکارانی است که استحقاق برنده شدن را داشتند اما ماریون جونز حق آنان را سلب کرد. هال ادامه داد: در بازیهای المپیک سیدنی جمعی از ورزشکاران متوجه این واقعیت بودند که ماریون جونز استحقاق برنده شدن را ندارد و برای اثبات این فرضیه به چهار سال پیگیری نیاز بود. وجود داروی جدید تی اچ جی در جمع داروهای دوپینگی در میان ورزشکاران به خصوص دوندگان آمریکا در ماه اکتبر گذشته کشف شد. ده تن از ورزشکاران شناخته شده آمریکا از جمله ماریون جونز و تیم مونتگمری از متهمان اصلی پرونده هستند. 
آژانس مبارزه با دوپینگ آمریکا که پیگیر پرونده است، در آستانه برگزاری مسابقات انتخابی بازیهای المپیک، جونز را از اتهام تبرئه کرد تا این متهم بتواند فرصتی برای حضور مجدد در بازیهای المپیک بدست آورد. اما آژانس فوق سرنوشت مونتگمری رکورددار دوی ۱۰۰ متر جهان یکی از شش متهم پرونده را برای صدور رای قطعی به دادگاه داوری در ورزش ارجاع داده است. 

خبرها و نگاه‌ها

هشدار وادا به ورزشکاران المپیکی

گروه ورزشی - در فاصله کمتر از دو ماه مانده تا آغاز بازی‌های المپیک آتن، آژانس جهانی مبارزه با دوپینگ (وادا) اعلام کرد که برای آزمایش کنترل دوپینگ از ورزشکاران المپیکی به صورت سرزده به همه کشورهای جهان سفر خواهند کرد. در آخرین نشست آژانس جهانی مبارزه با دوپینگ (wada)، که هفته گذشته در شهر مونترال کانادا برگزار شد، موضوع نمونه گیری تصادفی از ورزشکاران المپیکی مطرح شد و در نهایت مقرر گردید تا در طی دو ماه مانده تا المپیک، فعالیت‌های کنترل دوپینگ و نمونه گیری‌های تصادفی و بدون اطلاع قبلی از طریق چند شرکت تحت قرارداد با وادا آغاز شود و همچنان تا آستانه المپیک ادامه یابد. همچنین کشورها نیز باید این مساله را به جدیت پیگیری کنند. 
با توجه به این حرکت وادا، امکان ورود سرزده ماموران کنترل دوپینگ به کشور ما نیز وجود دارد که می‌بایست به دقت و جدیت مورد عنایت مسئولان ذیربط قرار گیرد و آمادگی‌های لازم جهت مواجهه و همکاری لازم و کامل با این گروه فراهم شود. 
این در حالی است که حدود ۴ سال قبل و پیش از المپیک سیدنی گروه کنترل کننده دوپینگ از سوی کمیته بین المللی المپیک وارد کشور شدند و از تعدادی از ورزشکاران المپیکی نمونه گیری دوپینگ به عمل آمد که در نهایت با سهل انگاری مسئولان وقت، دو نفر از بوکسورهای کشورمان دوپینگی اعلام شدند. 
از نکات قابل توجه در این امر پیگیری نتایج آزمایش کنترل دوپینگ است، به طوری که می‌توان در صورت دوپینگی بودن ورزشکاران از اعزام آنان به آتن جلوگیری کرد. 
تظاهرات خیابانی در آتن علیه ناتو

در اعتراض به حضور ناتو و نیروهای نظامی چندملیتی به سرکردگی آمریکا در بازیهای المپیک آتن، قریب به ۸۰۰ تن از اعضای گروه‌های کمونیستی یونان در خیابانهای آتن دست به تظاهرات زدند. 
تظاهرکنندگان شعارهای ضد آمریکایی سر می‌دادند و در پارچه نوشته هایی که با خود حمل می‌کردند، خواستار خروج نیروهای ناتو و نظامیان آمریکا و سایر کشورها از آتن شدند. 
تظاهرکنندگان در حوالی سالن تئاتر هرود آتیکوس در مرکز شهر، یک تابلوی یادبود کارگران کشته شده در حوادث به وقوع پیوسته حین عملیات ساختمانی پروژه‌های عمرانی بازیها بنا کردند، ضمن آنکه یک دقیقه سکوت به احترام این کشته شدگان به اجرا گذاشته شد. 
تابه حال ۱۹ کارگر که اغلب هم خارجی بودند، حین عملیات ساختمانی بازیهای المپیک آتن جان خود را از دست داده‌اند. 
۱۲ تن از نمایندگان پارلمان یونان کمونیست هستند. 
دولت یونان یک میلیارد یورو به برنامه امنیتی بازیهای المپیک اختصاص داده و کار اجرای آن را هم به یک پیمانکار آمریکایی با نام اختصاری «سایک» واگذار کرده است. علاوه بر این برنامه گسترده که با همکاری تعداد زیادی از کشورهای جهان صورت می‌گیرد، ناتو هم در این برنامه مشارکت دارد و آمریکا همچنان دولت یونان را تحت فشار قرار می‌دهد که به ناتو نقش بیشتری در این برنامه دهد و نیروهای بیشتری از این سازمان در بازیهای المپیک در یونان حضور پیدا کنند. 
بدمینتون در سوریه
در حال پیشرفت 
رشته ورزشی بدمینتون در سوریه نوپا است اما در حال پیشرفت خوبی می‌باشد و در مقایسه با کشورهای همسایه بویژه عربی چیزی کم ندارد. 
بدمینتون سوریه تاکنون در همه مسابقات عربی درخشیده است و به همین دلیل مورد توجه مسئولان سازمان تربیت بدنی این کشور قرار دارد. 
سوری‌ها در ارزیابی رشته‌های ورزشی همواره به نتایج حضور ورزشکاران و تیم‌های ملی و باشگاهی خود در سه سطح نونهالان، امید و بزرگسالان در مسابقات منطقه‌ای و جهانی توجه خاص دارند. 
بدمینتون بازان سوری از سال ۱۹۸۶ تاریخ آغاز این رشته ورزشی در سوریه، تا امروز همیشه بر روی سکوهای قهرمانی مسابقات عربی ایستاده‌اند و تنها یک بار نتیجه بخش انفرادی مسابقات سال ۲۰۰۲ قهرمانان کشورهای عربی را به بازیکنی از الجزایر که تابعیت فرانسوی دارد، واگذار کردند. 
این الجزایری در آخرین دوره بازی‌های دهه مبارک فجر در جمهوری اسلامی ایران در ترکیب تیم ملی فرانسه حضور داشت و با تصاحب عنوان قهرمانی به رقابت‌های المپیک ۲۰۰۴ آتن راه یافت. 
قهرمانان بدمینتون سوریه در مسابقات عربی که سال ۲۰۰۳ در اردن برگزار شد در همه رده‌های بزرگسالان و جوانان (انفرادی و تیمی) عناوین قهرمانی را از آن خود کردند. دبیر فدراسیون بدمینتون سوریه در مصاحبه با خبرنگار ایرنا، تصریح کرد: هرچند که تیم ملی بدمینتون سوریه در سطح قاره آسیا هنوز حضوری قوی ندارد، اما امیدواریم با آمدن «زیازوا» مربی چینی بتوانیم در بازی‌های آسیایی هم حرف هایی برای گفتن داشته باشیم و طلسم شکست‌های آسیایی خود را بشکنیم. 

همه چیز در عمل شکل می‌گیرد …

گفت وگو با رضا مهدوی نوازنده سنتور و مدیر پژوهش‌های 
کاربردی موسیقی حوزه هنری 
از اواخر سال ۱۳۷۰ واحدموسیقی حوزه هنری 
برنامه ریزی هایی را برای شناخت بهترو دقیق‌تر موسیقی 
ایران تدارک دید که این برنامه‌ها بعدها با عنوان کنسرت 
آموزشی- پژوهشی شناخته شد. این برنامه ابتدا به صورت 
جسته و گریخته و با انگیزه‌های شخصی برگزار کننده 
ومجری آن، رضا مهدوی، برپا می‌شد تا این که بعدها و با
انسجام یافتن فعالیتهای واحد موسیقی حوزه هنری، برپایی 
نشستهای آموزشی - پژوهشی به یکی از برنامه‌های ثابت این 
واحد تبدیل شد. رضامهدوی مدیریت این مجموعه علیرغم برخی 
انتقاداتی که به شیوه کاری وی وارد است، توانسته تا به 
امروز این برنامه‌ها راسامان دهد. وی خود سنتور می‌نوازد
و نواختن این ساز را نزد چهره هایی چون مرحوم حسین ملک، 
رویا حلاج، رضا شفیعیان، مسعود شناسا، پرویز مشکاتیان و
مجید کیانی آموخته است. وی علاوه بر این، کنسرتهای 
متعددی اجرا کرده و هم اکنون نیز مدیریت دانشکده موسیقی 
سوره و بخش موسیقی دانشگاه جامع علمی کاربردی را بر عهده 
دارد. عضویت در شورای عالی هنر وزارت آموزش و پرورش از
دیگر سمت‌های وی است. پانزدهم آبان جاری، مجموعه 
کنسرتهای پژوهشی - آموزشی دهمین سال فعالیت خود را پشت سر
می گذارد به همین بهانه با وی گفت وگویی کرده‌ایم که از
نظر شما گرامیان می‌گذرد. 
* شما در اولین برنامه پژوهشی - آموزشی سال ۱۳۷۰ در
سخنرانی خود گفتید که این تریبون آزاد برای همه 
موسیقی دان هایی است که بخواهند حرفهایشان را بزنند. آیا
هنوز هم بر همین عقیده هستید؟ 
- بله این یک عقیده شخصی نیست، بلکه یک اصل است که 
باید به آن احترام گذاشته شود و همه آن را رعایت کنند. 
تمام موسیقی دان‌های این مملکت مثل دیگر اقشار مردم 
مالیات می‌دهند و حق زندگی دارند وبه نظر من نهادهای 
ذیربط باید با توجه به سلایق هر یک، برنامه‌های خاصی را
تدارک ببینند و ضمن فراهم کردن امکانات اجرایی در سطح 
کشور، زمانی را هم برای شنیدن حرفها، پژوهش‌ها، درددل‌ها
ی آنها فراهم سازند. در این ده سال تا به امروز ۴۳
برنامه داشته‌ایم که در مجموع، طیف خیلی متنوعی از
موسیقی دان‌ها در آن حاضر شده‌اند وحرفهای خود را
زده‌اند. البته قرار بود برنامه‌ها بیش از این باشد. 
یعنی هر سال، ده برنامه و به عبارتی در صورت تامین 
اعتبار مالی هر ماه ۲ برنامه مجزا که ۲۰ برنامه می‌شود، 
ولی عملا این طور نشد. دلیل عدم تداوم هر ماه اجرای 
برنامه به چند عامل مثل: کسری بودجه و مشخص نبودن جایگاه 
تالار اندیشه که چند منظوره است، بر می‌گردد مثل الان که 
این تالارسه ماه است در اختیار تئاتر قرار گرفته و گاهی 
اوقات مشکلاتی برای استاد دعوت شده بوجود می‌آید که 
ناگزیر به تاخیر برنامه‌ها می‌شویم. برنامه‌های پژوهشی 
آموزشی غیر انتفاعی هستند و ازخرج تراشی شان در این 
شرایط، نمی‌شود به آسانی گذشت. هر چند که همیشه سعی بر
این بوده که با کمترین هزینه‌ها و به صورت ورود آزاد
برای همه مردم انجام پذیرد، در صورتی که در خارج از حوزه 
هنری این گونه برنامه‌ها با هزینه‌های سنگین و به صورت 
پروژه‌ای اداره و اجرا می‌شود. 
* این غیرانتفاعی بودن برنامه‌ها به چه معنی است. اصولا
نهادهای ذیربط در حوزه موسیقی به قضیه چطور نگاه می‌کنند؟ 
- منظور از غیرانتفاعی یا بهتر بگوییم ملی یارانه‌ای است 
که ریاست حوزه هنری برای این برنامه‌ها قایل شده است. 
شاید باور نکنید از دو سال بعد از برگزاری این برنامه‌ها
تا به حال تحت فشار هستیم که بلیت فروشی داشته باشیم و
دیگر مواردی که در کنسرتهای معمول رایج است. هنوز هم 
گرفتار مشکلات ابتدایی و موانع دست و پاگیری هستیم که ده 
سال پیش هم بود. حتی با مقیاس بدتر و شرایط مشکل‌تر. 
بینش مدیریتی در این مملکت سیستماتیک نشده و همچنان هر
کس برای خود سلیقه‌ای رفتار می‌کند. البته حوزه هنری 
گرفتار بروکراسی اداری شده و اصطلاحا هیاتی عمل می‌کند
و خوشبختانه شخص آقای زم از درک و درایت هنری بالایی 
برخوردارند که هنرمند ان با ایشان به نسبت دیگر مراکز
هنری راحت‌تر کار می‌کنند. به طور کلی موسیقی همیشه 
مظلوم واقع می‌شود چه از لحاظ بودجه و چه نگاه مدیریتی. 
تا حرف از پژوهش و تحقیق وآموزش می‌آید با یک پز عالی از
آن استقبال می‌شود و در اندک زمانی به بایگانی سپرده 
می شود و حرفهای تکراری که بودجه لازم نیست و در شرایط
حساس کنونی مسایل واجبتری می‌بایست حمایت شود; مثلا
موسیقی به اصطلاح پاپ که همه افکار و اذهان مدیریت‌های 
دولتی و خصوصی را به خود جلب می‌کند. برای همین است که 
می بینید مدتی درجامعه جشنواره‌های خوب و متینی در رابطه 
با موسیقی محلی و مسایل جانبی آن برگزار می‌شود منتها به 
آن به شکل توریستی نگاه می‌کنند تا زمانی که فکر مدیران 
دولتی موسیقی به موسیقی محلی و سنتی موزه‌ای است راه به 
جایی نخواهیم برد و همین زور عاشقی هاست که منجر به 
کارهای انفرادی عده‌ای از موسیقی دان‌های متعهد شده و در
حقیقت این افراد هستند که موسیقی ایرانی را زنده نگه 
می دارند و اگر بحث و تحقیقی هم هست آنها راهنمای نسل 
جوان هستند. اگر بخواهیم بنشینیم و مشکلات راشرح دهیم به 
حرفهای دیگر نمی‌رسیم، مثلا بگویم که هنوز هم درگیر
فاکتورهای کنسرت پژوهشی موسیقی مذهبی بوشهر هستم. هماهنگ 
نبودن سیستم اداری گاهی اوقات آن چنان عرصه را به آدم 
تنگ می‌کند که … بهتر است همین جا ختم کنیم. من به 
شخصه لذتی را که از کارم باید ببرم، برده‌ام و بابت این 
همه فرسودگی وخستگی و کسالت جسمی وروحی، ازهیچ کس و
هیچ چیز طلب و یا توقعی ندارم. فقط آرزویم این است که 
بشود هم چنان ادامه داد. 
* در ارتباط با تریبون آزاد بیشتر توضیح دهید. 
- بنده به عنوان کسی که باچهارسو: ریاست حوزه هنری، 
مسئول موسیقی، هنرمندان و مردم طرف حساب هستم، طبیعتا
مسایل و مشکلات ویژه آن را هم باید بپذیرم و درک کنم. 
موسیقی دان هایی که دعوت می‌شوند هم همین طور و تمام 
آدم هایی که دست اندرکار هستند حتی مسئولان نور و صدا و
انتظامات مسئولند، من حیث المجموع وبامطالعه کارنامه این 
چند سال می‌توانم به جرات مدعی باشم که بلی، تریبون 
آزادی را ایجاد کرده‌ایم و حرفهای بسیاری از این تریبون 
مطرح شده که در جای دیگر امکان طرحش وجود نداشته است. چه 
بسیاری از استادان اهل فن بوده‌اند که مطلبی را از پیش 
حاضر می‌کرده‌اند، ولی زمانی که با استقبال پرشور مردم 
در تالار مواجه می‌شدند و به نوعی باورشان می‌شد که 
می توانند بدون محدودیت صحبت کنند، حرفهای از سر درد و
لازمی را می‌زدند که مورد توجه مردم و مسئولان مربوطه 
قرار می‌گرفت. 
* برخی‌ها معتقدند، برنامه‌های شما بار علمی لازم را
ندارد و بیشتر، درد دل و گلایه و سخنان پراکنده است، در
این باره چه نظری دارید؟ 
- واقعیت امر این است که محور اصلی این برنامه‌ها آگاهی 
دادن به کلیه اقشار جامعه است. این که عده‌ای در حد
ظرفیت تالار حضور پیدا می‌کنند و برنامه اجرا می‌شود. 
ولی فیلمبرداری، نسخه برداری، درج در رسانه‌ها و مطبوعات 
و در نهایت کتاب جامعی که در آینده قرار است ان شاءالله 
چاپ شود همه و همه می‌تواند به رسالتی که ما داریم کمک 
شایان توجهی بکند. هدف اصلی جذب استادان موسیقی و شکستن 
این تصور غلط است که موسیقی دان می‌بایست حرف خود را با
ساز خود بزند و احتیاجی به حرف زدن ندارد. همین ایده 
بوده که سبب شد تا ما چندین دهه از پژوهش در موسیقی دور
بیفتیم. چه بسا از استادی دعوت شده که هم او از تجربیات 
۵۰ ساله خود حرفی به میان آورده، و این حرفها زمینه 
تحقیق و تفحص جدی در آن موضوع را برای علاقه مندی فراهم 
کرده است. چه بسا استادی فقط به ذکر تاریخ و خاطره گویی 
بسنده کرده و استادانی هم بوده‌اند که الحق حرفهای 
علمی ای را بیان کرده‌اند که در نوع خودتازگی داشت و
زمینه‌ای را برای کارهای بعدی ایجاد کرد. بعضی از
استادان هم که مدعی بعضی از علوم بوده‌اند و خود را تنها
شاخص آن رشته می‌دانستند آمدند و حرفهایشان را زدند و
جامعه خود قضاوت کرد که آیا کارش علمی است یا غیرعلمی و
این برای ما بسیار مهم است که در وهله اول به دلیل فقر
منابع اطلاعاتی در موسیقی و نبودن بستر مناسب در جامعه و
عدم حمایت لازم از سوی مدیران هنری، زمینه‌ای را در قالب
این برنامه‌ها فراهم کنیم که بتوانیم ضمن ثبت و ضبط همه 
این مطالب به یک جمع بندی منصفانه‌ای برسیم. بسیاری از
سخنرانی هایی که در این برنامه‌ها عرضه می‌شد در
تصمیم گیری‌ها و خطمشی موسیقی کشور حداقل تا جایی که 
من شاهد بودم تاثیر گذار بود. مثلا استادی که حاضر به 
سخنرانی نبود و در هیچ تالاری حضور نمی‌یافت دعوت ما را
در سه برنامه پذیرفت و خود می‌گفت نمی‌دانم به چه دلیل 
قبول می‌کنم و این حرفها را در جمع شما می‌زنم! 
* برای برنامه هایی که باید اجرا شود، طرح مشخصی دارید؟ 
بله، اما در همان ابتدای کار عملا متوجه شدیم که این 
طرح‌ها، یادداشتی بیش نیست و همه چیز نهایتا در عمل 
شکل می‌گیرد. مثل خود موسیقی ایرانی که بداهه پردازی در
شرایط زمان و مکان است. 
گاهی وقت‌ها نیز همه چیز به هم می‌خورد و وضعی پیش 
می آید که هیچ وقت تصورش را هم نمی‌کردیم. خاطرات تلخ و
شیرین از این قضیه زیاد دارم به هر حال این کاری که 
اسمش مدیریت پژوهش‌های کاربردی است، درست مثل یک سفر
اکتشافی است که خیلی زنده و پرماجرا و زیباست، چیزهای 
کشف نشده دارد و تجربه‌های خیلی خوبی را به انسان می‌دهد
و البته بهایش را هم خیلی سنگین وصول می‌کند، یعنی گاهی 
همه چیز را از آدم می‌گیرد و تنها چیزی که باقی می‌گذارد، 
همان تجربه است که باید به کار مفیدی بیاید یا به 
فرمولی تبدیل شود که از تلف شدن عمر و زندگی و انرژی 
سایرین جلوگیری کند. هر چه هست، "خود راه بگویدت که چون 
باید رفت. "
* آیا شکل نو و حالت جدیدی برای این برنامه‌ها در نظر
دارید؟ 
- نمی‌دانم درست چه مقصودی دارید. برنامه‌های ما حول 
محور آموزش نسبی و پژوهش‌های کاربردی و جذب پژوهشگران 
جوان است که در نهایت بتوانیم تیم پژوهشی قوی ای با
امکانات مناسب ایجاد نماییم. برنامه‌های ما نه کنسرت است 
که فقط بیایند و موسیقی بشنوند و لذت ببرند و بروند و نه 
کلاس درس است که مخصوص عده‌ای خاص باشد عده‌ای که فقط
موسیقی را برای تفنن و وقت گذرانی می‌خواهند سالنهای 
کنسرت می‌تواند مناسب باشد. استقبال خوب مردم که حاضر
می شوند گاهی اوقات تا ۲ ساعت سخنرانی خشک و بی روح 
استادی را تحمل کنند و در نهایت ۱۰ دقیقه آخر موسیقی 
تک نوازی بشنوند به ما ثابت می‌کند که مردم حد وسطی هم 
وجود دارند. مثلا خانواده‌ای با فرزند خود وارد تالار
می شود و می‌خواهد از بین این صحبتها آینده هنری فرزند
خود را در رابطه با موسیقی رقم بزند و نهایتا اطلاعات 
پراکنده خود را متمرکز کند. برنامه‌های ما به قولی، 
 «پژوهشی آموزش گرانه است و آموزشی پژوهش گرانه.» 
این گونه برنامه‌ها جز یک شکل و روال مشخص نمی‌تواند
داشته باشد و بنده تصور می‌کنم با تجربه هایی که به دست 
آورده‌ایم توانسته‌ایم فوت و فن‌های اصلی کار را پیدا
کنیم، تا جایی که در جذب اکثریت استادان بنام موفق 
شده‌ایم. چیزی که در این بین مطرح می‌شود این است که 
بتوانیم در همین شکل ثابت، کاری متنوع و نو انجام بدهیم. 
مثلا دنبال موضوع‌ها و مطالبی بگردیم که کمتر به آنها
توجه شده. مثلا همین مطلب اخیری که به وجود آمده، 
نامیدن موسیقی کلاسیک غربی به نام «جهانی» که نوعی توهین 
به موسیقی شرق به خصوص ایرانی است. باب گفتگو را باز
کرده‌ایم و در حد وسیع از همه رسانه‌ها مثل رادیو و
تلویزیون و مطبوعات هم کمک گرفته‌ایم. 

کنسرتی به یاد شاعر «کوچه» 

سوم آبان ماه جاری تالار وحدت یک ساعت بعد از دیدار
نفس گیر فوتبال بین ایران و امارات (بازی رفت) شاهد
اجرای موسیقی در دو بخش به سرپرستی کیوان ساکت بود. 
نخستین بخش شامل دو نوازی تار و پیانو کلاسیک، شامل ۷
قطعه از ساخته‌های بزرگان موسیقی کلاسیک جهان، ویوالدی، 
پاگانی نی، موتسارت، کورساکف، باخ، آلبینز و مونتی بود
که همواره با اندکی تغییر، رکن ثابت کنسرتهای کیوان ساکت 
در سالهای اخیر بوده است و البته مشخص بود که او در جهت 
اجتناب از تکرار و یکنواختی سعی نموده با اضافه کردن 
قطعاتی که ریتم سریعتر و اجرایی ماهرانه‌تر را می‌طلبد
به برنامه هایش تنوعی محسوس بخشد. 
قطعه زنبور عسل ساخته ریمسکی کورساکف آهنگساز شهیر روسی 
که گفته بود: "در حقیقت ما آهنگساز در جهان نداریم، فقط
بعضی از افراد نغمات و نواهایی که در فضا سرگردانند را
اسیر پنج خط حامل می‌کنند" (قریب به مضمون) به زیبایی 
مصداق همین جمله تاریخی بود قطعه‌ای که با هماهنگی قابل 
تحسین «مازیار حیدری» با «ساکت» به خوبی نوای مرموز و
همهمه کنجکاوی برانگیز صدای زنبوران، هنگام ورود و خروج 
به کندو را تداعی می‌کرد سرعت مضراب و حرکت دست چپ ساکت 
روی دسته تار در اجرای این قطعات بسیار چشمگیر و قابل 
توجه بود، ضمن این که مازیار حیدری نیز با ملاحت در
نواختن گهگاه یادآور شیرینی پنجه استادش آقای روحانی 
بویژه در قسمتهای حسی و ضرباهنگهای آهسته دست بود. 
در بخش دوم برنامه، ارکستر جوان وزیری با معدل سنی زیر
۱۸ سال به اجرای قطعات نوروز، نگار، باران، هامون و
کوچه پرداخت با اشعاری همگی از مرحوم فریدون مشیری 
 (البته به جز هامون که تصنیف نداشت و فقط دوبیت از غزل 
آقای هوشنگ ابتهاج را علی بیات در نوا آوازخواند) شاعر
مردمی و بزرگوار که به نوعی در سالگرد کوچ تلخ او، به 
منزله نکوداشت یاد و خاطره و ادای دین نسبت به هنر
زنده یاد فریدون مشیری بود. مراسم در انتها با تکرار
تصنیف باران که یکی از سرودهای وطنی زیبای مشیری است و
تشویق حاضران رو به پایان بود که سرپرست گروه پس از ترک 
اعضا و رفتن آنها به پشت سن در حرکتی جدید به تنهایی و
با تار به اجرای ترانه کوچه پرداخت و سپس نوازندگان گروه 
به تناسب سازهای خود (کوبه‌ای، مضرابی و کششی) به ترتیب
به جایگاه خود بازگشته و او را همراهی و همنوازی کردند و
در نهایت نیز به همین ترتیب و زودتر از ساکت صندلیهای 
خود را ترک نمودند. 
در حاشیه 
* با وجودی که شروع کنسرت با فاصله کمی از پایان بازی 
فوتبال (بین ایران و امارات) و پخش زنده آن از تلویزیون 
بود، باز شاهد استقبال خوبی از این برنامه بودیم و تایید
و اثبات چندباره این که موسیقی اصیل و شریف ایرانی 
شنوندگان خاص خود را در بین همه اقشار به ویژه جوانان 
داراست و … 
* اجرای دکلمه و بیان حسی اشعار مرحوم مشیری توسط خانم 
صادقیان، مثل همیشه صادقانه، گیرا و موثر بود و حیف است 
از صدای ایشان در جهت معرفی و یا بیان سابقه سرودن شعر و. 
.. استفاده شود و توضیح این که شعر باران را قبلا شاعر
دیگری سروده و بعد مرحوم مشیری و.. موضوعی زاید به نظر
می رسید. 
* تصنیف زیبای کوچه (به جهت ساختار و نیز شعر) با صدا و
تنظیم و همخوانی خوب وقتی همراه با دکلمه بندبند شعر
گردد، از لطف و زیبایی مضاعفی برخوردار می‌شود اما به 
دلیل بلندی و طولانی بودن شعر، کمی خسته کننده شده بود، 
امید که در نگاهی جدید کیوان ساکت این ترانه ماندگار را
شنیدنی‌تر سازد (ترانه در حدود ۲۰ دقیقه است) 
* اجرای قطعاتی از موسیقی کلاسیک جهان که به برنامه‌ای 
ثابت در کنسرتهای ساکت پس از انتشار نوار کاست (دیدار
شرق و غرب) بدل شده است جای آن دارد که با تنوع و نوآوری 
از آفت تکرار و کلیشه شدن مصون ماند و این از کسی که 
برنامه‌های نغمه‌های جاویدان را در کارنامه خود دارد، 
قطعا برمی آید. 
* صدای علی بیات خواننده بسیارجوان گروه مژده حنجره‌ای 
گرم و پر حجم را در آینده نزدیک می‌دهد که البته در
اجرای نتهای اوج و بالا، کمی با فشار به حنجره ارائه 
می شود امید که با ممارست و تلاش بیشتر و گذشت چند سال و
دور شدن از سنین نوجوانی، شاهد پختگی و کمال در صدای او
باشیم. 
علیرضا پورامید

شعر بد وجود ندارد

اشاره: 
نوشته دکتر ضیاء موحد را دو هفته پیش در همین صفحه چاپ 
کردیم. ایشان به این پرسش پاسخ داده بودند که "چرا شعر
امروز مخاطب ندارد؟ «مطلب دکترموحدکه با عنوان» مردم 
از بس که شعر بد خواندم "بازتابهای متفاوتی داشت که 
برآن شدیم نقد ارسالی از سوی یکی از خوانندگان را به چاپ 
برسانیم. آنچه برای گردانندگان صفحه شعر اهمیت دارد، 
انعکاس نظراتی است که درباره شعر امروز مطرح است و
امیدواریم مخاطبان گرامی با ارسال نظرات و دیدگاههای خود
ما را در این مهم، یاری کنند. 
محمد ابراهیم محمائی 
آقای دکتر عزیز … به یاد دارم، روزی را در انجمن 
استادان- من مدرس هم در آن جمع!؟ - استاد ادبیاتی جمله 
 «من شعر نمی‌گویم، من شعر می‌سرایم» خدا بیامرز، نصرت 
رحمانی را که گویا تیتر یکی از مجله‌ها شده بود، چنان به 
سخره کشید که باعث خنده حاضران شد!؟ و مرا که - معمولا
حرف نمی‌زنم و وارد بحث‌های آنچنانی نمی‌شوم - به خشم 
آورد! عرض کردم: استادان محترم! اجازه بدهید جمله آن 
مرحوم را ترجمه کنم! آنگاه ادامه دادم و گفتم: 
شاعران دو دسته‌اند، شاعر و عمله شعر! به این معنی ; 
آنان که شعر سفارشی می‌گویند عمله شعرند و برای نوه 
آقایان (که هیچگاه ندیده‌اند!) شعر سفارشی می‌گویند و
صله می‌گیرندو به به و چه چه! حضار آنچنانی را نیز یدک 
می کشند و هنرشان در تراز ساختن دیوار است و به شاقول هم 
نیاز ندارند چون سرهم کردن دریا، صحرا، رویا، زیبا و … 
و کلماتی از این دست که معمولا با جمله‌های نامانوس 
] عربی فعولاتن، فعولاتن، فعولات.. [و] یا افعل و [تفعل و
] یا لاحول ولا قوت الا بالله.. [همراه می‌شود، جلوه گاه 
هنرشان است!؟ 
این اوزان که سالها در ادبیات ایران زمین سایه افکنده!؟ 
به کار شاعر امروز نمی‌آید، شاعر امروز غرق در آهن و
پولاد، کامپیوتر و غرق در جهان تکنولوژی است! شاعر
ایرانی به شعر ایرانی و آهنگ ایرانی نیاز دارد نه به 
کلمه‌های زبان دیگر، که بالاخره بایستی به همت من و ما
دست از سر ادبیات ایران بردارد. 
اما شاعران نوع دوم که نصرت رحمانی نیز از آن دست بود، 
شاعرانی هستند که شعر می‌سرایند یعنی اینکه به سفارش 
کسانی شعر نمی‌توانند بگویند، آنان تنها به فرمان روح و
روان، که سوزش جان را در پی دارد، شعر می‌گویند. 
جناب دکتر.. من، سالهاست که این کاره هستم! ۳ کتاب
داستان و ۲ مجموعه شعر، نوشته‌ها و شعرهایی در مجله‌های 
ادبی خلاصه کارهای چاپ شده من است - به گمانم حتی اسم 
مرا هم نشنیده‌اید! - یادم می‌آید وقتی که روزهای دوشنبه 
مجله ادبی فردوسی منتشر می‌شد ساعت ۲ بعدازظهر نایاب بود! 
و مجله‌های ادبی، روزنامه‌های ادبی گوناگون که امروزه 
روز با کمال تاسف حتی یکی از آنان بر بساط روزنامه 
فروشی‌ها دیده نمی‌شود!!؟ اما تا دلت بخواهد روزنامه‌ها
و مجله‌های قد و نیم قد ورزشی!؟ که بسیار بسیار مفید حال 
و روز نونهالان و نوجوانان و.. آدمهایی از این دست است، 
اما آیا حق نیست که براین بساط گسترده، شکل و شمایلی هم 
از کارگاه ادب ایران داشته باشیم و تبلیغ کارهای ادبی 
کنیم!؟ 
آقای دکتر … من مدرس ریاضی یکی از دانشگاهها هستم و
روزی را به یاد دارم - هفته گذشته بود- به ناشری جهت چاپ 
۳ مجموعه کتاب شعرهای جدیدم مراجعه کردم، با بی میلی 
نگاهم کرد و نپذیرفت، اما وقتی که دانست مدرس ریاضی هستم 
آنهم در سطح دانشگاه، با صدای بلند علی آقا را فراخواند
و دستور چای برای استاد را داد! او می‌خواست که برایش 
کتابهای کمک آموزشی - اصطلاح جدید بازار پر رونق کتاب- 
 (همان حل المسائل) را بنویسم و عقیده داشت که خوب پول در
می آورد! آقای ناشر نمی‌دانست که من هرگز به فرهنگ کشورم 
خیانت نمی‌کنم! حتی اگر پول خوبی هم داشته باشد!!؟ بعدها
که امروز باشد دانستم که آن محترم نیز در گروه ناشرانی 
است که دست در دست بعضی از دولتیها دارند و گروه مافیایی 
که..! خدا به دادمان برسد!! 
دکتر عزیز.. شعر بد وجود ندارد، آن را که مطالعه 
فرمودید شعر نبود! و در مورد نابغه آینده گمان کنم که 
داستانهایی نظیر قصه وان گوگ نقاش مهر تاییدی براین ادعا
باشد و آدمهایی را نشانه کرد که از جنس زمان خود نیستند. 
آقای دکتر … ادعا می‌کنم که در حال حاضر بزرگترین شاعر
ایران هستم! خلاف می‌گویم! باشد! شعرهایم را ناشری به 
کتاب بکشاند تا نقد عامه را بر صفحه روزنامه‌ها و
مجله‌ها بنشاند! شاید که سببی شود این ادعای من و بانی 
خیر و همتی تا این نعش ادبی زمان ما، این شعر و شاعری 
یتیم شده! بردوش کسانی روانه شود و رواج یابد!؟ باشد که 
چنین شود! 
شاید که این رسانه ملی، یعنی رادیو و تلویزیون، نیز
آستین بالا زنند و به نجات ادبیات ایران زمین بپاخیزند! 
رادیو و تلویزیونی که گاه بچه‌های ده دوازده ساله را که 
دو ماه است ورزش سنگ نوردی می‌کنند به قاب می‌کشانند و
طالب بیوگرافی آنان هستند! 
بله! بله! می‌دانم، مساله نونهالان و نوجوانان و … 
شعارهایی از این دست! که به سالم سازی می‌اندیشند! ولی 
چه اتفاقی می‌افتد اگر به همان نسل از آدمها، چهره کسانی 
را که به ادبیات کشورش خدمت می‌کنند، بنمایانی، تا کمکی 
در جهت ارتقای ادبی کشور گردد!؟ خانمها! آقایان! چه 
بخواهیم و چه نخواهیم این سرزمین خیام است، خیامی که 
هنوز هم پرفروش‌ترین کتاب جهان به اشعار او تعلق دارد، 
این سرزمین حافظ، سعدی، مولوی و بزرگوارانی از این دست 
است که ادبیات را شمشیری کرده‌اند بر گردن دشمن و سپری 
در برابر هجوم غارتگران و مزدورانشان! 
آقای دکتر …، امروز از گل و بلبل و پروانه خبری نیست! 
امروز، آهن و فولاد و … اندیشه جوان را می‌کاود، من 
شاعر امروزم و در بند اربابان ادب امروز! اربابانی چون 
نیما، شاملو، سهراب سپهری، اخوان ثالث، فروغ، مشیری و … 
که خدا همه شان را بیامرزد! اما گاه - ناخواسته - در دام 
بزرگوارانی از نسل‌های گذشته گرفتار می‌شوم و باور کنید
که بی ادعا می‌گویم، وقتی که بر بساط سفره شعر معاصر
می نشینم، به تصویرهای شاعرانه قشنگ و نابی دست می‌یازم 
که گاه به رعشه دچار می‌شوم! این را باور کنید. 

شعر افغان

چند شعر از شاعران معاصر افغانستان 
اشاره: در افغانستان گرچه ویرانه‌ها فراوان است و بسیاری 
چیزها مرده است، اما شعر این دیار همچنان زنده است و
شاعرانی از میان این همه ویرانه، شعر درد و رنج 
می سرایند. این شعرها از اندوهی می‌گوید که بیش از دو
دهه است روح و ذهن مردم این دیار و همه آنانی را که از
 «انسان» می نویسند آزرده است. در این شماره، از شاعران 
معاصر افغانستان، شعرهایی می‌آوریم تا بتوانیم شعر امروز
این کشور را بنماییم. از آقای آرش پژمان که در تهیه این 
شعرها ما را یاری کردند سپاسگزاریم. 
فانوس به دست 
محمدتقی اکبری 
می روم دهکده در دهکده، فانوس به دست 
در پی آن وطن گمشده، فانوس به دست 
می روم تا که به شبکورترین کلکین‌ها
چون شهابی برسم، سر زده، فانوس به دست 
جاده‌های سفرم باد شد و من ماندم 
پا به پای شب وحشت زده، فانوس به دست 
تا فتیله نرسیده ست به آن سرخ‌ترین 
می روم با قدم یخ زده، فانوس به دست 
همسفر شو که هزار و یکمین «استاره» 
به وداع من و تو آمده، فانوس به دست 
همسفر شو که ز شبهای زغالین زمین 
خواهم افروخت صد آتشکده، فانوس به دست 
مسافران
محمدشریف سعیدی 
مسافران که یکایک پیاده گردیدند
سه راه خون و سرک‌های مرده را دیدند
سه چار مرد مسلح خشاب نو کردند
و در برابر مردم به طعنه خندیدند
کنار شانه هم ایستادشان کردند
و مثل مهره شطرنج بر زمین چیدند
کنار ریش درازی نشست تا قنداق 
ز خواب دخترکان یتیم ترسیدند
جنازه‌ها را بردند بر سر چاهی 
وجیبهای تهی را دوباره پالیدند
سه چار کرکس و سگ دور چاه می‌گشتند
شبانه دخترکان خواب صلح می‌دیدند
داغ حوت 
محمدحسین هاشمی 
باد بیماری که برده برگهای توت را
تیز کرده شعله‌های وحشی باروت را
تیشه می‌غرد به پای قامت سبز چنار
تا که عالمگیر سازد رونق تابوت را
دود یاغی می‌کشد زوزه به اوج کوهسار
تیره‌تر بالا بود تا بیرق طاغوت را
دیشب از خونی که قاتل آب داده تیغ را
می دهد رنگ و جلا، جلاد امشب بوت را
رودها خشکیده‌اند و سوز زخم ماهیان 
می کند در خاطراتم تازه داغ حوت را
چند رباعی از موحد بلخی 
ریشه
آیینه شکسته‌اند در بیشه ما
از عشق سرشته‌اند اندیشه ما
ما قافله جنون مداری هستیم 
تا خون حسین می‌رسد ریشه ما
حرام
با آینه پیوند حرام است اینجا
جز آنچه برآنند.. حرام است اینجا
سوزید در انفعال دلمرده خویش 
حتی یک لبخند حرام است اینجا
ممنوع
از وحشت این کویر رستن ممنوع 
در سایه خورشید نشستن ممنوع 
هشدار که عاشقی حرام است اینجا
بر شانه خویش آینه بستن ممنوع 
ممنوع
از تیرگی خاک رهیدن ممنوع 
در آینه صلح دمیدن ممنوع 
اینجاست که در محکمه قاضی شب
تثبیت شدست پر کشیدن ممنوع … 
مادر
محمدبشیر رحیمی 
شکوفه ریز شده پلک‌های من مادر
بپوش از تپش باغ، پیرهن مادر
بپوش پیرهن از هرم لاله تا در من 
به برگ و ساقه نشیند تب وطن مادر
بگیر دست علف‌های نیمه جانی را
که خورده‌اند خط از لیست چمن مادر
بهار رد شد و موی سیاه تو نخ نخ 
سفید می‌شود از غصه‌های من مادر
سفید می‌شودت موی و بی تو می‌میرم 
بیا به خاطر من رنگ مو بزن، مادر
بیا به خاطر من رنگ مو بزن یا نه 
یکی یکی - که جوان بینمت - بکن مادر
تو سایه ساری هستی که بی تو می‌میرم 
در این عطشکده ; در حجم خویشتن مادر
نگاه کن که چسان آفتاب تابستان 
فرود می‌آید بر فرق مرد و زن مادر؟ 
بیا به خاطر من رنگ مو بزن، شاید
مرا به طفره گرفتی ز سوختن مادر
وگرنه مثل علف، خشکسالی ام کشته ست 
که‌ام به موی سفیدت کنی کفن مادر
سایه‌های پلید
محمد داود حکیمی 
سیرم- کجاست صلح! - ز مردان خشم و جنگ 
زینها که گفته‌اند فقط: ننگ، ننگ، ننگ، ننگ 
من خسته‌ام ز زخم زمین و زمان خویش 
فهمیده‌ای که خسته‌ام از طرح پر ز زنگ 
می دانی ام ز کینه چسان خسته می‌شوم 
یادت که هست خسته نیرنگ رنگ رنگ 
تنها نه من که خسته شدم بلکه ایل ما
شاید تمام خلق ز تزویر صلح و جنگ 
اینجا شب است، هر چه که اینجا است نیز شب
پر گشته‌اند پنجره هامان ز دود و جنگ 
در پلک باز اول من آهو چرخ زد
در پلک بعد نعره زنان تاخت زد پلنگ 
شب مثل سایه‌های پلید است روی شهر
نیرنگ شعله می‌زند از لوله تفنگ 
تا شب، پرنده فکر دگر کن عقاب باش 
پرواز کن به جایی که ناید دگر فشنگ 
برخیز گرچه جاده خون آلود گشته است 
شاید مسیر بسته نباشد ز مشت سنگ

موزه موسیقی ایران گشایش می‌یابد

گروه هنری: وزیر فرهنگ و ارشاد اسلامی گفت: تا پایان 
امسال موزه موسیقی ایران گشایش می‌یابد. 
احمد مسجد جامعی در مراسم پایانی نخستین جشنواره 
پژوهشی موسیقی آئینی گفت: آثار ارائه شده در این 
موزه می‌تواند ضمن در نظرگرفتن علایق همه نسل‌ها، 
در تداوم و استمرار فرهنگ و هنر کهن و ارزشمند ایران 
اسلامی موثر باشد. وزیر فرهنگ وارشاد اسلامی ابراز
امیدواری کرد تا مجموعه‌ای از آثار موسیقی آئینی در
موزه موسیقی ایران برای نسل‌های آینده نگهداری شود. 
وی همچنین چاپ و انتشار آثار مربوط به موسیقی آئینی 
اعم از نوارها و سی دی‌های صوتی و تصویری و آثار
مکتوب را در گسترش این نوع موسیقی مهم ارزیابی کرد. 
مسجد جامعی نخستین جشنواره پژوهشی موسیقی آئینی را
راهی به سوی گنجینه بزرگ فرهنگ و تمدن کشور دانست 
و افزود: برگزاری این جشنواره به ما کمک می‌کند تا
زوایای مختلف موسیقی آیینی را بهتر بشناسیم و برای 
حفظ و گسترش آن برنامه ریزی کنیم. 
رئیس مرکز موسیقی ایران نیز در این مراسم گفت: 
این جشنواره با حضور ۱۱۷ تن از هنرمندان و استادان 
موسیقی از نواحی مختلف کشور برگزار شده است. 

نرخ سود
یک عضو شورای پول و اعتبار: 
بانکی تغییرنمی کند

باید به بانک‌های خصوصی برای تعیین نرخ سود سپرده‌ها و
تسهیلات قدرت مانور بدهیم 
تا اطمینان سرمایه گذاران و مردم به این بانک‌ها از
بین نرود
برای کاهش یا افزایش نرخ سود سپرده‌ها و تسهیلات بانکی 
برنامه‌ای در دستور کار شورای پول و اعتبار وجود ندارد. 
یک عضو شورای پول و اعتبار در گفت وگو با خبرنگار ما
ضمن بیان این مطلب گفت: باید سود بانکی متناسب با نرخ 
تورم تعیین شود که اگر این کار صورت بگیرد، بحث ربا بودن 
سود مطرح نمی‌شود، در واقع باید ارزش پول با
سرمایه گذاری آن برابری کند، باید بتوانیم از سود به 
عنوان ابزاری برای اعمال سیاست‌های اقتصادی استفاده 
کنیم. 
ایرج ندیمی اظهار داشت: از س رنوشت 
پروژه هایی که بانک‌ها انجام می‌دهند، بی خبر هستیم و
جمع آوری سپرده‌های مردم، هدف‌های مشخص و شفافی را دنبال 
نمی کند. 
وی تاکید کرد: برابری نرخ سود با نرخ تورم یک اصل است 
اما از آن مهمتر کارفرمایی در مورد پول هاست. در این 
مورد با سیاست‌های روشنی روبه رو نیستیم. پیش از این 
محدودیت‌ها و اجبارهایی تحت عنوان تسهیلات تکلیفی وجود
داشت که در حال 
حاضر به سمت نوعی رهاسازی حرکت می‌کنیم. 
نماینده مردم لاهیجان و سیاهکل اظهار داشت: بانک مرکزی 
باید مجوز تاسیس بانک‌های خصوصی بیشتری را صادر کند تا
فضای رقابتی در نظام بانکی کشور شکل بگیرد. در حال حاضر
فعالان بخش‌های مختلف اقتصادی کشور اعم از صنعتگران، 
تولیدکنندگان و کشاورزان از سیاست‌های بانک‌ها راضی 
نیستند. عضو کمیسیون اقتصادی مجلس تصریح کرد: باید مشخص 
شود سپرده‌های مردم در چه مسیری سرمایه گذاری می‌شود و
آیا این حجم سرمایه گذاری هدفدار است یا این که صرف 
هزینه‌های مختلف از جمله بروکراسی حاکم بر بانک‌ها
می شود. 
ندیمی در پاسخ به این مطلبکه با کاهش نرخ سود سپرده 
بانکی فاصله این نرخ با سودی که در بازار غیررسمی به 
پول‌ها تعلق می‌گیرد، زیادتر خواهد شد و موجب فرار
سرمایه‌ها از بانک‌ها می‌شود، گفت: باید ابتدا مشخص شود
که بانک تابع بازار غیررسمی است یا این که بازار غیررسمی 
تابع بانک است. کاهش نرخ سود سپرده موجب پایین آمدن نرخ 
تسهیلات و استقبال متقاضیان خواهد شد. ضمن آن که تغییر
نرخ سود بانکی، نرخ سود بازار را نیز کاهش می‌دهد. 
وی افزود: بانک‌ها باید پروژه‌های سودآورتر را شناسایی 
و در این پروژه‌ها سرمایه گذاری کنند. در حال حاضر
بسیاری از پروژه‌های در دست اجرای بانک‌ها فاقد توجیه 
فنی و کارشناسی است یا این که آنقدر انجام پروژه‌ها
طولانی می‌شود که پروژه توجیه اقتصادی خود را از دست 
می دهد، در حالی که سود باید از محل تولید به وجود بیاید
ولی این نگرانی وجود دارد که این سود تنها از راه 
جابه جایی پول به دست می‌آید. 
عضو شورای پول و اعتبار گفت: بانک‌ها باید در روش کار
خود کارمزدها و هزینه‌ها را کاهش دهند، نه این که هزینه 
بتراشند و به جای آن نرخ سود تسهیلات را بالا ببرند. 
باید در اصول بانکی جامع نگری کنیم به نحوی که اولا سهم 
مشارکتی و هزینه‌ها را به نحوی تعیین کنیم که خالص 
عملیات ما به سود بیشتری منجر شود. 
وی افزود: البته همه تصمیمات و مسائل را نمی‌توان به 
حوزه بانکی منتسب کرد. اقتصاد، مجموعه به هم پیوسته‌ای 
است. باید حاکمیت مجموعه عوامل موثر را تعریف کند تا کل 
اقتصاد را بتوان ساماندهی کرد. 
ندیمی با اشاره به مشکلات نظام بانکی اظهار داشت: نوعی 
پریشانی در سیاست و اجرا، در نظام بانکی به چشم می‌خورد
که باعث فرار مردم از سیستم بانکی کشور می‌شود به طور
مثال به دلیل وجود بروکراسی گسترده در نظام بانکی کشور، 
سود سپرده‌های مردم به راحتی در اختیار آنها قرار
نمی گیرد. 
از این عضو شورای پول و اعتبار درباره امکان تعیین نرخ 
سود بانک‌های خصوصی توسط خود این بانک‌ها که از سوی آنها
مطرح می‌شود، سوال شد، ندیمی در پاسخ گفت: اولین نکته در
مورد بانک‌های خصوصی این است که این بانک‌ها با حجم و
میزان سپرده و شعبه موجودشان نمی‌توانند رقیب واقعی 
بانک‌های دولتی باشند و باید در این موضوع تجدیدنظر شود، 
دوم آن که اگر قرار است بانک‌های غیردولتی ۱۰۰ درصد مثل 
بانک‌های دولتی عمل کنند درواقع بانک‌های خصوصی را به 
جای بانک‌های دولتی به مردم قالب کرده‌ایم، باید امکان 
اضافه‌ای را برای بانک‌های خصوصی در نظر بگیریم. 
وی تصریح کرد: البته عنای امکان >اضافه، رهاسازی نیست. 
باید از طرفی کنترل و نظارت را اعمال کنیم تا اطمینان 
سرمایه گذار و مردم به این بانک‌ها از دست نرود و از
طرفی باید به آنها قدرت مانور بدهیم تا میزان سود را به 
صورت انتخابی تعیین کنند. البته نباید دچار تناقض با
واقعیت‌ها و وضعیت موجود بازار شوند. 
ندیمی در پایان اظهار داشت: هدف تاسیس بانک‌های خصوصی 
باید معین شود، اگر قرار است آنها را مجبور کنیم تا در
جایی که ما می‌گوییم سرمایه گذاری کنند، توجیهی برای 
تاسیس و به وجود آمدن این بانک‌ها وجود ندارد. 

رونق
مدیرعامل شرکت قطارهای مسافری رجا: 
در گرو مشارکت بخش 
صنعت حمل و نقل ریلی 
خصوصی است

حمل ونقل ریلی ایران باسابقه بیش از سه ربع قرن تجربه، 
یکی از فعالیت‌های اقتصادی است که از بدو تاسیس تاکنون 
در اختیار بخش دولتی بوده و در حال حاضر نیز بسیاری 
معتقدندکندی رشداین بخش به دلیل حضور کمرنگ بخش خصوصی 
در اداره و مدیریت ناوگان حمل و نقل و نیز سرمایه گذاری 
در این عرصه است. 
دکتر محسن پورسیدآقایی عضو هیات مدیره راه آهن جمهوری 
اسلامی و مدیرعامل شرکت قطارهای مسافربری رجا، یکی از
کسانی است که اعتقاددارد رونق بخش مسافری، در گرو ورود
بخش خصوصی به این حوزه است. وی در گفت وگو با خبرنگار ما
گفت: ورود سرمایه‌های بخش خصوصی به حمل و نقل ریلی، 
علاوه بر توسعه این بخش، در بهبود کیفیت هم موثر است. 
چون در واقع یک نوع بازار رقابتی ایجاد می‌شود که این 
بازار می‌تواند عامل موثری در بهبود کیفیت باشد. 
وی افزود: البته برای توسعه خصوصی سازی، ما این مشکل را
داریم که این بخش به نوعی به لحاظ روانی به کاری که 
همیشه انجام می‌داده است معتاد می‌شود. به همین جهت چون 
تاکنون بخش خصوصی با حمل و نقل ریلی آشنایی نداشته، 
طبیعتا به مروروارد این بخش می‌شود، آن هم پس از
این که نسبت به سودآوری و ثبات و تعادل تصمیمات دولت در
این بخش اطمینان حاصل کرد. به همین دلیل ما معتقدیم 
برای رونق صنعت حمل و نقل ریلی به طور کلی باید مشی رشد
و پرورش بخش خصوصی را دنبال کنیم. 
پورسیدآقایی با اشاره به لزوم همکاری گام به گام با بخش 
خصوصی تصریح کرد: ما خصوصی سازی را در سه مرحله آغاز
کردیم در اولین فاز تلاش کردیم خدمات داخل قطارها را به 
این بخش واگذار کنیم که از ابتدای شروع این فعالیت 
تاکنون ۸۰ درصد خدمات داخل قطارها در اختیار بخش خصوصی 
قرار گرفته است. در گام دوم سعی کردیم با تعریف طرح هایی 
با سرمایه‌های محدود، بخش خصوصی را به صنعت حمل و نقل 
ریلی وارد کنیم در این مرحله با واگذاری واگن‌های رجا به 
بخش خصوصی، این بخش را تشویق کردیم تا با سرمایه گذاری 
محدود از محل ارائه خدمات به مسافران، سود خود را برداشت 
کند که قطار سبز و سیمرغ حاصل این سیاست هستند. در
نهایت و در آخرین گام، بخش خصوصی را ترغیب کردیم با
آوردن سرمایه‌های کلان به طور مستقیم وارد بخش حمل و نقل 
ریلی شود که این اقدام نیز از سال گذشته آغاز شده و
اولین قرارداد را برای راه اندازی قطار تهران - کرمان و
خرید قطار با بخش خصوصی امضا کرده‌ایم. هرچند که تا ورود
واگن‌ها به کشور مدتی زمان نیاز داریم. 
وی اضافه کرد: مذاکرات جدیدی را برای خرید سری دیگری از
واگن‌ها با یکی از شرکت‌های خصوصی آغاز کرده‌ایم که در
صورت امکان، خرید قطار مسیر اصفهان - بندرعباس را هم بخش 
خصوصی به عهده بگیرد. 
عضو هیات مدیره راه آهن جمهوری اسلامی در پاسخ به 
ین که چرا یارانه دولتی در شرایطی که شرکت‌های خصوصی 
خدمات رسانی قطارها را به عهده دارند، نصیب شرکت رجا
>می شود، تصریح کرد: یارانه‌ای که دولت به شرکت رجا
پرداخت می‌کند بابت هزینه هایی است که بردوش ما است. چون 
آنچه که سازمان حمایت از مصرف کننده و تولیدکننده برای 
هزینه جابه جایی هر مسافر (در مقیاس نفر- کیلومتر) 
تصویب کرده ۳۳ریال بوده است درحالی که شورای اقتصاد
این مبلغ را ۲۲ ریال تصویب کرده است. در واقع ۵۰ درصد
متوسط قیمت بلیت را دولت خودش پرداخت می‌کند. بنابراین 
کمک دولت به ما به خاطر پوشش هزینه تمام شده‌ای است که 
بر دوش شرکت گذاشته می‌شود. 
وی ادامه داد: در صورتی که بخش خصوصی به طور کامل و
مستقیم وارد اداره حمل و نقل ریلی شود به طور طبیعی از
تعرفه‌های دولت تبعیت نخواهد کرد بنابراین در آن صورت 
اجازه خواهیم داد قیمت‌ها را به گونه‌ای تخصیص دهند که 
در یک دوره زمانی مشخص، هزینه هایشان جبران شود. البته 
در این حالت قیمت‌ها را برای جلوگیری از اجحاف به مردم، 
کنترل خواهیم کرد. 
وی افزود: البته در شرایطی که بخش خصوصی تنها ارائه 
خدمات را به عهده داشته باشد، قیمت گذاری به هیچ عنوان 
خارج از نظارت ما صورت نمی‌گیرد و آنها تنها از محل 
ارائه خدمات سود دریافت می‌کنند. 
پورسیدآقایی در ادامه تصریح کرد: در حالتی که بخش خصوصی 
مستقیما وارد عمل شود، ما برای تشویق این بخش، 
لوکوموتیو و ایستگاه‌ها و خطوط را به صورت رایگان تا ۱۰
سال در اختیار این بخش قرار می‌دهیم. 
مدیرعامل شرکت رجا در بخش دیگری از این گفت وگو با
مقایسه متوسط قیمت بلیت هواپیما و قطار گفت: به دلیل 
سیاست‌های دولت در زمینه افزایش میزان سفرها به وسیله 
ناوگان حمل و نقل ریلی و پرداخت یارانه به این بخش، 
قیمت بلیت‌های قطار در ایران نسبت به پروازهای هوایی 
بسیار پایین‌تر است. یعنی در واقع متوسط قیمت بلیت 
هواپیما در کشور، در مقایسه با قطار ۷ برابر بیشتر است. 
او اضافه کرد: در ابتدای برنامه سوم توسعه (۱۳۷۷) تعداد
۹ میلیون و ۶۰۰ هزار نفر جابه جایی مسافر داشتیم که 
پیش بینی می‌شود این میزان تا پایان امسال به ۱۳ میلیون 
مسافر افزایش یابد و این در حالی است که در برنامه سوم 
توسعه جابه جایی ۱۶ میلیون و ۹۰۰ هزار مسافر پیش بینی 
شده است. 
وی با اشاره به این که در سال ۱۳۸۰ راه آهن در
جابه جایی مسافر ۱۲ درصد رشد داشته است، اضافه کرد: علت 
عمده این رشد، بهبود بهره برداری و افزایش رفت وآمدهاست 
که بدون تقویت ناوگان صورت گرفته است. 
مدیر عامل شرکت رجا اظهار داشت: کمبود نیروی کشش و
لوکوموتیو، سبب رشد پیدا نکردن بخش مسافری راه آهن به 
میزان مورد انتظار شده و هنوز این بخش به عرضه بیش از
تقاضا نرسیده است. 
وی گفت: از نظر تعداد مسافر، سهم راه آهن از جابه جایی 
مسافران در بخش حمل و نقل عمومی ۵/۴ درصد است که با
احتساب طولانی بودن مسافت حمل و نقل ریلی (۶۰۰ کیلومتر) 
در برابر حمل و نقل جاده ای (۲۰۰ کیلومتر) از نظر نفر
کیلومت ر، سهم حمل و نقل ریلی در جابه جایی 
مسافر ۱۳ درصد است. 
دکتر پورسید آقایی با ابرازرضایت از پایین بودن آمار
حوادث و خطرات حمل و نقل ریلی نسبت به سایر بخش‌های حمل 
و نقل یادآور شد: در ۱۰ سال گذشته راه آهن هیچ گونه 
سانحه منجر به فوت نداشته است. 
وی سرعت قطارهای معمولی را در حال حاضر ۱۲۰ کیلومتر
درساعت عنوان و اضافه کرد: با ناوگان‌های موجود، این رقم 
قابل افزایش نبوده و انتظار می‌رود تا پایان برنامه سوم 
توسعه اقتصادی و با تعویض ناوگان‌ها این رقم به ۱۶۰
کیلومتر افزایش یابد. 
عضو هیات مدیره راه آهن در بخش دیگری از سخنانش به 
میزان خسارات ناشی از شکسته شدن شیشه قطارها اشاره کرد و
گفت: ما هر ساله حدود ۱۰۰ میلیون تومان بابت جبران خسارت 
ناشی از شکسته شدن شیشه قطارها هزینه می‌کنیم. 
وی همچنین میزان تسهیلات ارائه شده توسط رجا از مهرماه 
۷۹ تا پایان شهریور ۸۰ را حدود ۴۰۰ میلیون تومان برآورد
کرد. 
به گفته مدیر عامل شرکت رجا، تا پایان امسال یک قطار
ویژه به ناوگان حمل و نقل ریلی کشور افزوده می‌شود و تا
پایان سال ۸۱ نیز در هر مسیر یک قطار ویژه شروع به 
فعالیت خواهد کرد. 
پورسیدآقایی در بخش دیگری با اشاره به مشکلات موجود در
نظام حمل و نقل ریلی کشور یکی از این معضلات را اختلاف 
سطح استفاده از یارانه‌های دولت در بخش‌های مختف حمل و
نقل عنوان کرد و گفت: مجموع مسافران هوایی در سال حدود
۱۱ میلیون نفر است در حالی که در بخش ریلی این میزان ۱۳
میلیون نفر است، اما عملا میزان یارانه پرداختی به بخش 
ریلی کمتر از بخش هوایی است. 
وی یکی دیگر از مشکلات را نبود تجهیزات از جمله واگن 
دانست و تصریح کرد: ما به لحاظ ریل گذاری و ایجاد
ایستگاه با مشکلی روبه رو نیستیم اما در بسیاری موارد
قطاری نداریم که بخواهیم روی این ریل‌ها به حرکت درآوریم. 
پورسیدآقایی در پایان این گفت وگو مسوولان ذی ربط را به 
توجه بیشتر به بخش حمل و نقل ریلی دعوت کرد. 

به رغم انتشار اوراق مشارکت توسط شرکت 
پیش فروش خودرو ادامه 
های خودروسازی
می یابد

انتشار اوراق مشارکت می‌تواند شرکت‌های خودروسازی را
در جذب منابع مالی موردنیازشان یاری دهد
بانک مرکزی برای افزایش تولید یک خودرو مدرن با انتشار
اوراق مشارکت توسط شرکت‌های خودروسازی موافقت کرده است. 
داود می‌رخانی رشتی - دبی رانجمن 
خودروسازان- در گفت وگو با خبرنگار ما با بیان این مطلب
افزود: ایران خودرو چهار سال پیش نیز موفق به دریافت 
مجوز انتشار این اوراق از سوی بانک مرکزی شده بود. این 
شرکت در آن زمان برای تولید خودرو لی > سمند این اوراق 
را در معرض فروش گذاشت. در حال حاضر نیز بانک مرکزی مجوز
انتشار این اوراق را برای افزایش تولید خودرو پژو ۲۰۶ به 
عنوان یک خودرو مدرن صادر کرده است. 
وی اضافه کرد: بانک مرکزی معمولا برای تولید خودروهای 
جدید اجازه انتشار اوراق مشارکت را صادر می‌کند. براین 
اساس در گذشته برای طراحی و تولید ودرو > سمند ودر
حال حاضر برای تامین مالی در تولید پژو ۲۰۶ بانک مرکزی 
اجازه انتشار اوراق مشارکت را صادر کرده است. 
مدیرعامل اسبق شرکت ایران خودرو اظهار داشت: در شرایطی 
که نظام بانکی به صورت واقعی پشتیبان صنعت نیست انتشار
اوراق مشارکت می‌تواند شرکت‌های خودروسازی را در جذب
منابع مالی موردنیازشان یاری دهد و شاخص‌های اقتصادی را
بهبود بخشد. 
وی با اشاره به رویه تامین مالی در بخش صنعت طبق 
الگوهای جهانی گفت: نظام بانکی ترجیح می‌دهد که تسهیلات 
بلندمدت خود را در اختیار بخش‌های تجاری بگذارد که برای 
آنان سودآوری بیشتری را به همراه خواهد داشت اما به 
بخش‌های صنعتی تسهیلات کوتاه مدت، آن هم به میزان اندک 
اعطا می‌کند که این خود برخلاف روند اعطای 
تسهیلات به بخش‌های صنعتی در کشورهای توسعه یافته است. 
در این کشورها بانک‌ها برای بالندگی صنعت، وام‌های 
بلندمدت با نرخ سود پایین اعطا می‌کنند که از این طریق 
با رفع نیاز مالی این بخش‌ها به روند توسعه آنان سرعت 
می بخشند. وی گفت: اقبال شدید مردم در خرید سهام 
کارخانه‌های خودروسازی دلیلی است برای اثبات رویکرد
مثبتی که مردم نسبت به خودروسازان دارند و می‌توان با
تکیه بر همین دلایل نسبت به خریداین اوراق توسط مردم 
امیدوار بود. 
دبیر انجمن خودروسازان ادامه سیاست پیش فروش خودرو توسط
شرکت‌های خودروسازی را در کنار انتشار اوراق مشارکت حتمی 
دانست و اظهار داشت: شرکت‌های خودروسازی به سبب بالا
بودن نیاز مالی شان برای رفع این نیاز ناچارند در کنار
انتشار اوراق مشارکت به پیش فروش خودروهای خود نیز
بپردازند اگر بانک‌ها در اعطای تسهیلات به خودروسازان 
از روش علمی و واقعی پیروی می‌کردند می‌توانستیم بسیاری 
از این نیازها را رفع کرده و دیگر نیازی به جمع آوری 
منابع مالی از طریق پیش فروش در کنار انتشار اوراق 
مشارکت نبود. میرخانی در پایان یادآور شد: انتشار اوراق 
مشارکت توسط شرکت‌های خودروسازی هیچ فرقی با انتشار این 
اوراق به صورت مستقیم توسط نظام بانکی ندارد. شرکت‌های 
خودروسازی نیز با انتشار این اوراق به جمع آوری پول‌های 
سرگردان در جامعه و کاهش نرخ تورم کمک می‌کنند که 
می تواند در نهایت به روند توسعه اقتصادی سرعت بخشد. 

برای ورود به سازمان تجارت 
عربستان از اصول خود عقبنشینی 
جهانی
نمی کند

عربستان سعودی - از قدرتمندترین اعضای اوپک - خواستار
پیوستن به سازمان تجارت جهانی است اما نمی‌خواهد موقعیت 
منحصر به فرد مذهبی خود را فدای ورود به این سازمان کند. 
خبرگزاری فرانسه در گزارشی دراین باره به نقل از وزیر
بازرگانی عربستان سعودی وشت: باید برای شرکای تجاری ما
روشن شود که عربستان موقعیت منحصر به فردی در دنیا دارد. 
ما میزبان مکان‌های مقدسی هستیم. در عین حال که برای 
گشایش درها به روی تجارت جهانی مذاکره می‌کنیم، باید
تاکید کنیم کالاها، فعالیت‌ها و خدماتی وجود دارند که در
اسلام
ممنوع بوده و در عربستان جایی ندارند. 
در سال ۱۹۹۶اسامه الفقیه وزیر بازرگانی و دیگر مقامات 
عربستان امیدوار بودند تا پایان سال بعد ریاض به عضویت 
سازمان تجارت جهانی درآید اما تاکنون این آرزوی آنها
برآورده نشده است. فقیه امیدوار است تلاش‌های مداوم شش 
سال گذشته عربستان به زودی به نتیجه برسد. شاهزاده نائف 
بن عبدالعزیز وزیر کشور عربستان که ریاست کمیته اصلی 
سازمان تجارت جهانی در این کشور را به عهده دارد هرگونه 
سازش درباره مسائل اصولی را رد کرده است. 
مقامات سعودی از توضیح درباره این مسائل اصولی خودداری 
می کنند، اما قوانین قضایی و مجازاتی و فهرست فعالیت‌های 
ممنوعه در این کشور از جمله این مسائل هستند. 
مدیرمرکز مطالعات اقتصادی در عربستان می‌گوید: به عقیده 
من عربستان تلاش زیادی برای پیوستن به سازمان تجارت 
جهانی انجام داد، اما وارد شدن به موضوعات مذهبی و
ارزش‌ها و سنت‌های اجتماعی ممکن نیست. ریاض در حال اجرای 
برنامه اصلاحات اقتصادی است که موارد آن به تصویب شورای 
مشورتی رسیده است در ماه‌های گذشته عربستان ۴۰۰ پروژه 
به ارزش ۹ میلیارد دلار در اختیار سرمایه گذاران خارجی 
قرار داده است. 
دولت عربستان چندین یادداشت تفاهم نیز با چند شرکت نفتی 
خارجی برای اجرای پروژه چندمیلیارد دلاری گاز به امضا
رسانده است. اما سازمان تجارت جهانی از عربستان انتظار
دارد برای ورود به این سازمان در حوزه اقتصاد با
شرکت‌های خارجی همکاری بیشتری کند. گشایش چندین بخش 
اقتصادی به ویژه بخش‌های بانکی، بیمه، هواپیمایی و
مخابرات به روی سرمایه گذاران خارجی از جمله این 
فعالیت هاست. 
این سازمان از ریاض انتظار دارد به دوگانگی در سیستم 
مالیات پایان دهد. براساس قوانین کنونی، مردم عربستان 
مالیات ۵/۲ درصدی یا زکات می‌پردازند در حالی که میانگین 
مالیاتی که خارجی‌ها می‌پردازند ۲۵ درصد از سود خالص 
آنهاست. 
محدود کردن فهرست بخش هایی که وارد شدن به آن برای 
سرمایه گذاران خارجی ممنوع است از دیگر درخواست‌های 
سازمان تجارت جهانی از ریاض است. رئیس سازمان 
سرمایه گذاری عربستان هفته گذشته در ابوظبی گفت: این 
فهرست در فروردین ماه اصلاح می‌شود و بخش‌های بیشتری به 
روی سرمایه گذاران خارجی گشوده می‌شود. 
ریاض اکنون توافقنامه‌های دوجانبه‌ای را با ۱۱ کشور عضو
سازمان تجارت جهانی به امضا رسانده است اما چنین 
توافقنامه هایی با کمیسیون اروپا و آمریکا به امضا
نرسیده است. عربستان حاضر نیست درباره موضوعاتی چون قمار
یا مشروبات الکلی حتی گفت وگو کند و محور همه این 
توافقنامه‌ها و مذاکرات تنها فعالیت‌های اقتصادی است. 

یادداشت

پیش شرطهای اصلاح روش تنظیم بودجه 
تبصره ۴۸ قانون بودجه سال ۸۰، سازمان مدیریت و
برنامه ریزی را مکلف کرده است که طرح اصلاح ساختار نظام 
بودجه ریزی را تهیه کند به طوری ه کلیه تبصره‌های 
بودجه در قالب موضوع مشخص طبقه بندی > شوند از درج 
تبصره هایی که ماهیت دائمی دارند خودداری شود. > دولت 
تاکنون اقداماتی را برای اینکه تبصره‌های دائمی بودجه به 
صورت قانون درآید و در نتیجه در قوانین بودجه سالانه 
تکرار نشود انجام داده است و احتمالا مساله طبقه بندی 
موضوعی تبصره‌های بودجه نیز در لایحه بودجه سال ۱۳۸۱
مورد توجه قرار می‌گیرد. نمایندگان مجلس یز طرح نحوه 
تنظیم و ارائه بودجه سالانه کل کشور به مجلس شورای 
> اسلامی را با قید فوریت به مجلس تقدیم کرده‌اند که یک 
فوریت آن در تاریخ ۱۸/۷/۸۰ در مجلس به تصویب رسید و خود
طرح نیز در کمیسیون برنامه و بودجه و محاسبات تصویب شده 
است و قرار است قبل از ارائه لایحه بودجه سال ۸۱ توسط
دولت به مجلس شورای اسلامی در دستور کار هفتگی مجلس قرار
گیرد. همان طور که ملاحظه می‌شود هم دولت و هم مجلس 
عنایت و توجه خاصی به اصلاح شیوه بودجه ریزی در کشور
دارند که به نوبه خود قابل تقدیر و ارزیابی است. 
پیش بینی می‌شود طرح نمایندگان در مجلس به تصویب برسد و
دولت نیز بودجه سال آینده را با روش اصلاح شده تنظیم و
به مجلس تقدیم کند. اما نکته مهم این است که هدف و فلسفه 
پیشنهادهای اصلاحی برای روش بودجه ریزی فراموش نشود. 
پیشنهادهایی که برای اصلاح یا تغییر روش بودجه ریزی و
بودجه نویسی ارائه می‌شود به طور طبیعی بر مبنای ارزیابی 
از نقاط ضعفی است که در ساختار بودجه‌های سالانه وجود
دارد و هدف از صلاح > روش‌ها این است ه > محتوا و مفاد
و کارکرد بودجه در اقتصاد کشور اصلاح شود یعنی نمایندگان 
و دولت قصد ارند > شیوه‌ها > روش‌ها را
اصلاح کنند ا > ساختار > محتوا اصلاح شود. بنابراین 
اگر به هدف و فلسفه اصلاح روش‌ها توجه نشود ممکن ست 
> روش‌ها اصلاح شود ولی بودجه همچنان نقش واقعی خود را در
اقتصاد ملی ایفا نکند. بودجه کل کشور در واقع یکی از
مهمترین ابزار اعمال سیاست‌های اقتصادی دولت‌ها است. 
بنابراین ضرورت یا عدم ضرورت تغییر روش‌ها باید با توجه 
به این نقش بودجه مورد ارزیابی قرار گیرد. در این مورد
در شماره آینده بیشتر توضیح خواهیم داد. 

اخبار شرکت‌های بورس

پیش بینی ود کاربراتور > ایران 
شرکت کاربراتور ایران سود هر سهم خود را برای امسال 
یک هزار و ۹۱۳ ریال پیش بینی کرد این شرکت در نیمه اول 
امسال ۹۱۶ ریال درآمد برای هر سهم کسب کرده است. 
کاهش ود ایران >ترانسفو
شرکت ایران ترانسفو پیش بینی سود هر سهم خود را به ۳
هزار و ۶۹۰ ریال کاهش داد. این شرکت قبلا سود هر سهم خود
را ۳ هزار و ۶۹۳ ریال اعلام کرده بود. 
افزایش ود پارس >الکتریک 
شرکت پارس الکتریک سود هر سهم خود را برای امسال به ۴۹۲
ریال افزایش داد. 
این شرکت قبلا سود هر سهم خود را ۴۵۷ ریال پیش بینی 
کرده بود که دلیل افزایش سود، کاهش نرخ فروش به دلیل 
ورود انبوه کالای قاچاق و فروش یک باب ملک شرکت اعلام 
شده است. 
پارس الکتریک در نیمه اول امسال ۶۱ ریال درآمد برای هر
سهم کسب کرده است. 
پیش بینی ود داروسازی >جابر
شرکت داروسازی جابرابن حیان سود هر سهم خود را برای 
امسال دو هزار و ۹۰۰ ریال پیش بینی کرد. 
این شرکت در نیمه اول امسال ۹۷۳ ریال درآمد برای هر سهم 
کسب کرد. 
افزایش ود سینا >کاشی 
شرکت کاشی و سرامیک سینا پیش بینی سود هر سهم خود را
به یک هزار و ۸۲۰ ریال افزایش داد. 
این شرکت قبلا سود هر سهم خود را یک هزار و ۵۲۸ ریال 
پیش بینی کرده بود دلیل افزایش سود، افزایش مقدار و نرخ 
فروش اعلام شده است. 
سینا کاشی در نیمه اول امسال ۹۹۳ ریال درآمد برای هر
سهم کسب کرد. 
پیش بینی سود
سینا کاشی در نیمه اول امسال ۹۹۳ نورد قطعات >فولادی 
شرکت نورد قطعات فولادی سود هر سهم خود را برای امسال 
۹۷۸ ریال پیش بینی کرد. این شرکت در نیمه اول امسال ۳۷۹
ریال درآمد برای هر سهم کسب کرده است. 
پیش بینی سود
ریال درآمد برای هر م آلومینیوم >پارس 
شرکت آلومینیوم پارس سود هر سهم خود را برای امسال دو
هزار و ۷۸۸ ریال پیش بینی کرد این شرکت در نیمه اول 
امسال یک هزار و ۱۰۰ ریال درآمد برای هر سهم کسب کرده 
است. 
عملکرد ۶ اهه >لعابیران 
شرکت لعابیران در نیمه اول امسال ۴۱۶ ریال درآمد برای 
هر سهم کسب کرد. این شرکت سود هر سهم خود را برای امسال 
۸۶۰ ریال پیش بینی کرده است. 
پیش بینی سود
۸۶۰ ریال لامپ پارس > شهاب
شرکت لامپ پارس شهاب سود هر سهم خود را برای امسال 
یک هزار و ۴۲۸ ریال پیش بینی کرد. 
این شرکت در نیمه اول امسال ۶۰۷ ریال درآمد برای هر سهم 
کسب کرده است. 
افزایش رمایه شیرین > خراسان 
شرکت شیرین خراسان افزایش سرمایه می‌دهد. 
براساس تصمیم مجمع عمومی فوق العاده، به هیات مدیره 
شیرین خراسان اجازه داده شد تا سرمایه این شرکت را ظرف 
دو سال به میزان ۶ میلیارد ریال از محل آورده نقدی و
مطالبات سهامداران افزایش دهد. 
۴۲۵ ریال سود نقدی برای هامداران سرمایه گذاری 
>پتروشیمی
شرکت سرمایه گذاری پتروشیمی ۴۲۵ ریال سود نقدی به هر
سهم خود پرداخت می‌کند. 
شرکت ملی پتروشیمی و مجموعه تامین اجتماعی ۶۵ درصد سهام 
سرمایه گذاری پتروشیمی را در اختیار دارند. 
سود قدی شیشه >همدان 
شرکت شیشه همدان ۴۰۰ ریال سود نقدی به هر سهم خود
پرداخت می‌کند. 
این شرکت در سال مالی قبل ۵۳۸ ریال درآمد برای هر سهم 
خود کسب کرده بود. 
درآمد حاصل از فروش 
درآمد ایران >گچ 
شرکت ایران گچ در نیمه اول امسال ۳/۷ میلیارد ریال 
درآمد از محل فروش محصولات خود کسب کرد. 
این شرکت انواع گچ فله، بلوک‌های گچی، گچ تحریر و بتون 
صنعتی تولید می‌کند. 

رونق صنایع 
دکتر هادی غنیمی فرد: 
بدون کاهش نرخ بهره بانکی غیرممکن است

برای قوت گرفتن صنعت در کشور باید بازده این بخش با
سایر فرصت‌های سرمایه گذاری قابل رقابت شود تا زمانی که 
دستیابی به سود یا بهره از پول از طریق سپرده گذاری در
بانک‌ها و اوراق مشارکت، یا توسط بازار سیاه سرمایه 
امکان پذیر است و بازده سرمایه در این گونه موارد بین ۸
تا ۸۰درصد در نوسان است، هیچ فعالیتی قابل رقابت نخواهد
بود. 
برای اصلاح چشم انداز توسعه صنایع کشور، ضروری است تا
بانک مرکزی و دیگر نهادهای پولی و مالی کشور ترتیبی 
اتخاذ نمایند تا بازده فعالیت‌های صنعتی با سایر بخش‌ها
یکسان شود. با توجه به وجود رقیب در تجارت جهانی که 
قیمت‌های تمام شده معقول را می‌طلبد، باید سطح توقعات از
سایر فعالیت‌ها پایین آورده شود. این کار با افزایش حجم 
نقدینگی در جامعه و آسان کردن شرایط اعطای تسهیلات و
پایین آوردن نرخ سود عملی است. 
دکتر هادی غنیمی فرد رئیس خانه صنعت استان تهران با
بیان این مطلب به مشکل نقدینگی در صنایع و بلااستفاده 
ماندن چندین میلیارد دلار ذخایر در صندوق ذخیره ارزی 
اشاره کرد و گفت: حدود یک سال است که حداقل ۳ میلیارد
دلار در صندوق ذخیره ارزی برای استفاده صنایع بخش خصوصی 
اختصاص یافته ولی از کل این مبلغ فقط ۶۰۰میلیون دلار
استفاده شده و بقیه به دلیل شرایط سخت اعطای این تسهیلات 
بدون استفاده مانده است. 
وی گفت: در کشور ما بانک‌ها عادت کرده‌اند که بیش از
اندازه سخت گیری نمایند در حالی که وقتی شخصی طرحی 
سودآور دارد و می‌خواهد صنعتی را در کشور ایجاد نماید، 
تنها کار لازم برای بانک بررسی سودآوری طرح است اگر این 
طرح سودآور باشد خود طرح بهترین وثیقه است و دیگر نیازی 
به اخذ وثیقه‌های متعدد دیگر نیست. دکتر غنیمی فرد ادامه 
داد: سخت گیری‌های بیش از اندازه باعث شده تا این 
تسهیلات تنها مورد استفاده اشخاصی قرار گیرد که 
ضمانت‌های مورد نیاز بانک‌ها را در اختیار داشته باشند، 
در حالی که اختصاص این سرمایه به اشخاص که از امکانات 
فراوان برخوردار هستند کاری عبث است. باید سرمایه‌ها در
اختیار اشخاصی قرار گیرد که طرح جدید و سودآور و نوآوری 
دارند، ولی فاقد امکانات مالی هستند. در کشورهای پیشرفته 
بانک‌ها به این صورت عمل می‌کنند. 
رئیس خانه صنعت استان تهران به کارآیی پایین بانک‌ها در
کشور اشاره کرد وگفت: بسیاری از عقود اسلامی که در
فعالیت‌های بانکداری مطرح شده، باید به شرکت‌های 
سرمایه گذاری محول شود. کار بانک فروش خدمات بانکی است 
نه این که سرمایه گذاری کند تا سود به دست بیاورد. 
وی ادامه داد: ما باید از تجربه کشوری مثل مالزی در این 
مورد استفاده کنیم. مالزی در عرض یک روز بهره بانکی را
از ۱۲ درصد به ۶ درصد کاهش داد و با این کار تمامی 
فعالیت‌های تولیدی قوت گرفتند. در حالی که در کشور ما
سود سپرده بانکی بسیار بالاست و ریسک خیلی کمی دارد، ولی 
فعالیت‌های تولیدی حداکثر می‌توانند ۱۵ درصد سوددهی 
داشته باشند. بنابراین وقتی سرمایه در بانک بدون ریسک 
است و بازده خوبی دارد، چه لزومی برای سرمایه گذاری در
فعالیت‌های تولیدی که از ریسک بالا و سود کم برخوردار
است، وجود دارد. 
غنیمی فرد در ادامه به لزوم نوسازی اغلب صنایع اشاره 
نمود و ادامه داد: نوسازی صنعت کشور لزومی به تصویب مجلس 
ندارد. این کار باید توسط تشکل‌ها و وزارت صنایع صورت 
پذیرد و وزیر صنایع باید امکانات لازم برای نوسازی صنعت 
کشور را از دولت درخواست کند. این کارها باعث طولانی شدن 
مسیر می‌شود. وی اعلام کرد: نوسازی صنایع کشور دارای دو
جنبه است. بخش سخت افزار این امر با اعطای تسهیلات و
وام‌ها حل می‌شود و جنبه دیگر بخش نرم افزاری موضوع است 
که باید مدیران لایق و شایسته تربیت شوند. رئیس خانه صنعت 
تهران نفوذ قوانین دولتی را محدود به بخش دولتی دانست و
گفت: قوانین در بخش خصوصی ایجاد محدودیت می‌کنند. نوسازی 
صنایع کشور باید با راهکارهای ارائه شده توسط تشکل‌ها و
بخش خصوصی و به دست خود این افراد صورت پذیرد. 

فرد یا اجتماع کدام یک مقصرند؟ 

* اعتیاد یکی از مشکلات اصلی بهداشت عمومی در سطح جامعه 
است لذا بخش عمده هزینه‌های درمانی باید از طریق بخش‌های 
منطقه‌ای و کشوری تامین شود
* برنامه ریزی برای پیشگیری از مصرف مواد مخدر باید با
ماهیت خاص آن مشکل در منطقه سازگار و هماهنگ باشد
اقدامات پیشگیری مبتنی بر خانواده بیشتر از اقداماتی که 
فقط روی والدین 
یا کودکان تاکید می‌کند، تاثیر دارد
اشاره: بخش اعظم این متن برگردانی از یک مقاله اینترنتی 
است. گویی تمام جوامع دنیا می‌دانند مشکل چیست، از کجاست 
و چطور باید پیشگیری کرد، اما فرقش در عدم همگامی این 
جوامع با یکدیگراست ظاهرا اولویت اول مشکل 
اجتماعی امروزی اعتیاد است، اما در باطن یک بسیج جهانی 
که بتواند نه تنها نگرش بلکه ریشه این معضل را بسوزاند، 
وجود ندارد. 
مفاهیمی همچون «جرم»، «انحراف»، «آسیباجتماعی» و" مشکل 
اجتماعی" هر یک سطوح متفاوتی از بروز بی نظمی و
نابسامانی اجتماعی را توضیح می‌دهند (جیمز و ویلیام، 
۱۹۹۲). 
به اعتقاد رابرت مرتون (کولن و کرسی، ۱۹۹۳) مشکل 
اجتماعی عبارت است از تفاوت فاحش میان آرمانهای جامعه و
وضع موجود آن. مطابق تعریف دیگری: مشکل اجتماعی وضعیتی 
است که به اعتقاد اکثریت افراد جامعه، کیفیت زندگی آنها
را مختل می‌کند و مهمترین ارزشهای مورد توافق آنها را
به خطر می‌اندازد و لذا برای رفع آن باید کاری کرد. 
 (رفیعی، حسن، ۱۳۷۹). 
گاه اختلاف نظرهایی در مورد تفکیک مشکلات فردی از
مشکلات اجتماعی ملاحظه می‌شود. به عبارت دیگر درمورد
انتساب برخی اختلالات فردی که به صورت همه گیر (اپیدمی) 
در جوامع شیوع پیدا می‌کند به عنوان مشکلات اجتماعی. 
اختلاف نظر ملاحظه شده است. سی رایت میلز (اسکار پیتی 
وآندرسن، ۱۹۹۲) در این زمینه می‌گوید: مشکل فردی آن است 
که در درون فرد و در روابطبلافصل او با دیگران پیدا
می شود و فرد شخصاو مستقیما با آن درگیر است. نمونه 
مشکلات فردی، مسائلی است که افراد در روابطصمیمانه و
نزدیک خود پیدا می‌کنند. در حالی که مشکل اجتماعی، ضمن 
اینکه بر افراد زیادی اثر منفی به جای می‌گذارد لذا در
نهادهای اجتماعی ریشه دارد و در عین حال نهادهای اجتماعی 
و از این طریق، ثبات جامعه را نیز مختل می‌کند. به عبارت 
دیگر مشکل اجتماعی علل و عواقبی فراتر ازفرد و محیط وی 
دارد. 
براساس مطالعات انجام شده چند ویژگی مهم در بررسی 
مشکلات و آسیبهای اجتماعی باید موردنظر قرار گیرند: 
۱- مشکل یا آسیب اجتماعی نتیجه غیرمستقیم و غیرمنتظره 
الگوهای رفتاری است که زمانی قابل قبول بوده‌اند. 
۲- هر ساختار اجتماعی و فرهنگی می‌تواند اکثر افراد را
به تبعیت و برخی را به سرپیچی وا دارد، لذا همه 
ساختارهای اجتماعی می‌توانند موجب مشکلات اجتماعی شوند. 
۳- هر جامعه از اقشارمختلفی تشکیل شده که اعضای آن 
درآمد، تحصیلات و شغل نسبتا مشابهی دارند. درک و
تفسیر هر لایه اجتماعی از مشکلات با لایه دیگر تفاوت 
دارد. 
۴- راه حل هر لایه اجتماعی برای مشکلات نیز متفاوت از
راه حل لایه‌های دیگر و متناسبباارزشها و منافع آن 
لایه است ; لذا رسیدن به توافقی برای حل مشکلات اجتماعی 
اغلب دشوار است. 
۵- مشکل اجتماعی نه به صورت منفرد که به صورت خوشه‌ای و
شبکه‌ای وجود دارد موقعیتی که به یک مشکل منجر می‌شود، 
می تواند به مشکلات دیگر و موقعیت‌های مشکل آفرین دیگر
هم منجر شود. 
۶- حل موثر هر مشکل اجتماعی با توجه به روابطمشکلات 
مختلف از یک سو و روابط جنبه‌های فردی وساختاری مشکل از
سوی دیگر امکانپذیر است. 
با این مختصر توضیح درباره مشکلات اجتماعی، حال به 
ارائه برخی عوامل خطرساز، عوامل حفاظتی و اصول پیشگیری 
از اعتیاد که اینک اولویت اول مشکلات اجتماعی جامعه 
کنونی ماست می‌پردازیم. 
عوامل خطرساز و عوامل حفاظتی اعتیاد کدامند؟ 
فاکتورهای مختلف نشان داده‌اند، کسانی که مواد مخدر مصرف 
می کنند از کسانی که آن را مصرف نمی‌کنند، متفاوتند. 
برخی از این عوامل خطرساز عبارتند از: 
* کمرویی‌های بی مورد و رفتارهای پرخاشگرانه در کلاس و
نیز دریافت تاییداز طرف همسالانی که به رفتارهای 
بزهکارانه تمایل دارند. 
* شکست در امور تحصیلی و نیز ضعف در مهارتهای اجتماعی. 
در مقابل عوامل فوق عوامل دیگری تحت عنوان عوامل حفاظتی 
مشخص شده اندکه همیشه در تضاد با عوامل خطرساز نیستند. 
مهم‌ترین عوامل حفاظتی عبارتند از: 
* پیوند محکم واستوار با خانواده ومشارکت متقابل در
نیازها و خواستهای فردی و اجتماعی فرزندان. 
همچنین عواملی نظیر; در دسترس بودن مواد، الگوهای 
مراوده‌ای و باور به اینکه مصرف مواد به طور معمول در
جامعه مجاز شمرده می‌شود نیز می‌تواند زمان شروع مصرف 
مواد در بین جوانان را تحت تاثیر قرار دهد. 
برنامه ریزان پیشگیری چگونه می‌توانند از عوامل خطرساز
و عوامل حفاظتی برای توسعه وگسترش برنامه‌های خود
استفاده کنند؟ 
هدف‌های اصلی برای انجام مداخلات پیشگیری در این گونه 
برنامه‌ها عبارتند از: 
* ارتباطات خانوادگی 
* ارتباطات گروهی 
* محیط مدرسه 
* محیط اجتماعی 
هر یک از این ابعاد می‌تواند زمینه‌ای برای جلوگیری از
شروع مصرف مواد در بین جوانان را فراهم کند و این امر از
طریق افزایش مهارتهای اجتماعی، افزایش خودکفایتی، گزینش 
و انتخابرفتارها وکردارهای مورد تاییداجتماع و
آگاهی از عواقب مضر که این مواد به لحاظ بهداشتی - 
اجتماعی و روانشناختی دارد تحقق می‌یابد. 
تحقیقات انجام شده نشان داده‌اند، وقتی که کودکان از
اثرات منفی و مضر موادمخدر (نظیراثرات جسمی، روانی و
اجتماعی) آگاه شوند و مشاهده کنند که رفتارهای مصرف مواد
آنان مورد تاییداجتماع، خانواده ودوستانشان نیست، از
اقدام به مصرف مواد اجتنابمی کنند. 
ونیز برنامه‌های پیشگیری در سطح جامعه با شهروندان، 
نهادهای مذهبی، نهادهای اعمال کننده قانون و سازمان‌های 
دولتی، می‌تواند هنجارهای ضدمصرف مواد و رفتارهای مورد
تایید اجتماعی را از طریق تغییراتی که در خطمشی‌ها، 
رسانه‌ها و برنامه اطلاع رسانی در سطح وسیع جامعه انجام 
می دهد، تقویت کند و مهمترین نهاد، آموزش و پرورش است 
که در سطح آگاه سازی دانش آموزان در خصوص اثرات منفی 
موادمخدر جزء مهم پیشگیری را در برمی گیرد. 
مصرف مواد چه موقع شروع می‌شود و چگونه ادامه پیدا
می کند؟ 
تحقیقات نشان می‌دهد که کودکان اکثرا در سنین ۱۲ یا ۱۳
سالگی مصرف مواد را آغاز می‌کنند. بسیاری ازمحققان 
دریافته‌اند که از مصرف غیرقانونی مواد مجاز در غرب
 (نظیر الکل و سیگار) به سمت مصرف مواد غیر مجاز (که 
معمولا حشیش اولین آنهاست) درحرکت اند. 
این توالی از مصرف سیگار و الکل به مصرف ماری جوانا
با بزرگتر شدن کودک، بعدها منجر به مصرف سایر مواد مخدر
می شود. این توالی تقریبادر تمام مطالعات بلندمدت انجام 
شده درباره مصرف مواد مخدر، به تایید رسیده است. به طور
کلی نگرشها وهنجارهای جامعه نسبت به مواد و میزان 
دسترسی افراد به این مواد با جهت توالی فوق سازگار است. 
ولی این دلیلی براین گفته نیست که، استعمال دخانیات و
مشروبات الکلی در سنین جوانی دلایلی هستند که بعدها منجر
به مصرف سایر مواد مخدر می‌شوند. این توالی دال براین 
نیست که وجود چنین سلسله مراتبی اجتنابناپذیر است و این 
روند همیشه وجود دارد نه، این توالی می‌گوید: برای هر
فردی که دخانیات یا مشروبات الکلی استعمال کرده، خطر
گرایش به سمت مصرف ماری جوانا ۶۵ بار بیشتر از کسی است 
که هرگز لب به سیگار یا الکل نزده است. همچنین خطر گرایش 
به سمت مصرف کوکائین برای کسی که ماری جوانا مصرف کرده، 
۱۰۴ بار بیشتر از کسی است که در عمرش حتی یکبار هم 
ماری جوانا مصرف نکرده است. 
دانشمندان دلایل زیادی برای توالی مشاهده شده فرض 
کرده‌اند که دلیل بیولوژیک (زیست شناختی) یکی از آنهاست. 
همچنین این تحقیق دلایل رفتاری و اجتماعی نظیر ارتباط و
درگیری پیش از موعد با افراد ضداجتماعی و معتاد را از
جمله دلایل این توالی بیان می‌کند. در واقع تمام این 
احتمالات می‌توانند در بخشی از این فرآیند ایفای نقش 
کنند. 
اصول پیشگیری از مصرف مواد مخدر برای کودکان و بزرگسالان 
- برنامه‌های پیشگیری باید در جهت تقویت عوامل حفاظتی و
کم کردن عوامل خطرساز طراحی شوند. 
- برنامه‌های پیشگیری باید شامل مهارت‌های لازم جهت 
مقاومت در برابر مواد تعارف شده، تقویت تعهدات شخص علیه 
مصرف مواد و افزایش توانایی‌های اجتماعی (نظیر ارتباط با
همسالان، خودکفایی و مهارت‌های ابراز وجود) همگام با
تقویت نگرشهای مثبت و مناسب در مقابل مصرف مواد باشند. 
- برنامه‌های پیشگیری برای جوانان باید بیشتر حاوی 
روش‌های تعاملی نظیر تشکیل گروههای بحث و مناظره باشد تا
اینکه فقط از تکنیک‌های آموزشی استفاده شود. 
- برنامه‌های پیشگیری باید شامل بخش‌های مخصوص والدین یا
مراقبین کودک باشد تا این افراد بتوانند مطالبی را که 
کودکان در حال فراگیری آن هستند، تقویت و نهادینه کنند
 (مثل صحبت درباره واقعیت‌های مرتبط با مواد مخدر و
اثرات مضر آن بر سلامتی)، و فرصت لازم برای انجام 
بحث‌های خانوادگی در مورد مصرف مواد مجاز و غیرمجاز را
فراهم کنند و بتوانند این خط مشی‌های خانوادگی را دنبال 
کنند. 
- برنامه‌های پیشگیری باید بلندمدت باشند و با تکرار
مداخلات خود در دوران تحصیل، هدف‌های اصلی برنامه 
پیشگیری را باید دائما تقویت کنند. برای مثال اقدامات 
مبتنی بر مدرسه که معطوف به دانش آموزان ابتدایی و
راهنمایی است باید شامل جلسات تقویتی باشد تا بتواند به 
دانش آموزانی که در مرحله بحرانی گذار از راهنمایی به 
دبیرستان اند، کمک کند. 
- اقدامات پیشگیری مبتنی بر خانواده، بیشتر از اقداماتی 
که فقط روی والدین یا کودکان تاکید می‌کند، تاثیر دارد. 
- برنامه‌های اجتماعی شامل مبارزه با مواد مخدر از طریق 
رسانه‌ها و تغییر در خط مشی‌های موجود است، مثل این مورد
که اگر قوانین جدید که دستیابی به الکل، دخانیات و یا
سایر مواد را محدود می‌کند، اگر با مداخلات مبتنی بر
مدرسه و خانواده همراه شوند، تاثیر بیشتری خواهند داشت. 
- برنامه‌های اجتماعی نیازمند تقویت هنجارهای ضدمصرف 
مواد در تمام بخش‌های پیشگیری از مواد (خانواده، مدرسه) 
هستند. 
- مدارس فرصت دسترسی به تمام جمعیت‌ها را فراهم می‌کنند
و نیز به عنوان مهمترین مجموعه‌ای هستند که برای خرده 
گروههای خاص در معرض خطر مواد مخدر نظیر کودکان با
مشکلات رفتاری و ناتوانایی‌های یادگیری انجام وظیفه 
می کنند. 
- برنامه ریزی برای پیشگیری از مصرف مواد مخدر باید با
ماهیت خاص آن مشکل در منطقه سازگار و هماهنگ باشد. 
- با بالا رفتن ضریب خطر برای جمعیت هدف (گروههای مورد
نظر)، اقدامات پیشگیرانه باید عمیق‌تر و فشرده‌تر شود و
این اقدامات باید قبل از بالا رفتن ضریب خطر آغاز شوند. 
- برنامه‌های پیشگیری باید با مراحل رشدی، وضعیت فرهنگی 
و سنی افراد متناسب باشد. 
- برنامه‌های پیشگیرانه اثر بخش می‌توانند از هزینه‌های 
مربوط به مشاوره و درمان صرفه جویی کنند. 
برای درمان اعتیاد درمراکز مختلف از رویکردهای گوناگون 
رفتاری و دارویی استفاده می‌شود. این مراکز امکانات 
تخصصی نظیر خدمات توانبخشی، مشاوره‌ای، رفتار درمانی، 
پزشکی، مدیریت فردی و سایر خدمات را برای درمان اعتیاد
فراهم می‌کنند. 
چون اعتیاد یکی از مشکلات اصلی بهداشت عمومی در سطح 
جامعه است لذا بخش عمده هزینه‌های درمانی باید از طریق 
بخش‌های منطقه‌ای و کشوری تامین شود. 
درمان اعتیاد با ارائه امکانات خاص درمانی و با کمک 
افراد حرفه‌ای نظیر مشاوران اعتیاد، پزشکان، روانشناسان، 
پرستاران و مددکاران اجتماعی در کلینیک بهداشت روانی و
به صورت سرپایی بستری و شبانه روزی صورت می‌گیرد. 
منبع: /اینترنت مترجم: یعقوب نیازی

همایش سراسری کانونهای وکلای دادگستری 
می شود
فردا برگزار

گروه اجتماعی: همایش سراسری کانونهای وکلای دادگستری 
فردا از ساعت ۱۶ الی ۲۰ در تالار ابوریحان دانشگاه شهید
بهشتی برگزار می‌شود. 
به گزارش خبرنگار ما، جندقی رئیس کانون وکلا با اعلام 
این مطلب در جمع خبرنگاران افزود: عناوین مورد بحث در
این همایش شامل ۶ موضوع استقلال و شان قاضی در نظام فعلی 
قضایی، استقلال کانون وکلا و نقش وکلای مستقل در تعمیم 
عدالت قضایی، وکلای دادگستری و انتظارات مردم، 
نارساییهای نظام قضایی کشور، ضرورت اجرای قانون 
الزامی شدن مداخله وکلای دادگستری در دعاوی و تاثیر
آموزشی نامطلوب و غیراستاندارد حقوق بر جامعه وکالت و
قوه قضاییه می‌باشد. 
وی افزود: در این مورد ۲۰ مقاله به دبیرخانه همایش رسیده 
که هشت مقاله بصورت سخنرانی ارائه می‌شود و بقیه مقالات 
منتشر خواهد شد. 
در ادامه این مصاحبه مطبوعاتی که با حضور اعضای هیات 
مدیره کانون وکلا برگزار شده بود، جندقی در پاسخ به 
سئوالی در مورد اصلاحیه ماده ۱۷۸ گفت: وکلا باید یک واحد
صنفی مستقل باشند و دخالت قوا سه گانه در آن اصل استقلال 
این نهاد را از بین می‌برد. 
وی افزود: اگر قرار باشد همانطور که در اصلاحیه ماده ۱۷۸
پیش بینی شده به جای قوه قضاییه دیگر قوا هم در امر
وکالت دخالت کنند این امر از دخالت یک قوه هم بدتر است. 
در ادامه دکتر مستوفی از اعضای هیات مدیره کانون وکلا
گفت: تصویب این ماده صرفا برای ازدیاد وکیل نیست و به 
نظر من کوتاه کردن دست کانون وکلا در رسیدگی به حقوق 
مردم هدف اصلی این ماده است. 
کشاورز وکیل دعاوی و دبیر همایش سراسری کانون وکلا نیز
گفت: کسانی که هدف این طرح را گرانی خدمات وکلا اعلام 
می کنند کافی است به اداره معاضدت قضایی کانون مراجعه 
کنند تا ببینند این کانون به طور رایگان به تمامی افراد
مشاوره می‌دهد وی افزود: قرار است تا واحدهای معاضدت در
نواحی شهرداری نیز توسعه پیدا کنند، همچنین وکیل تسخیری 
از موارد ارائه خدمات رایگان کانون به افراد بی بضاعت 
است. 
دکتر کاشانی دیگر عضو هیات مدیره کانون وکلا نیز با
اشاره به تقویت نهادهای مردم سالار در جهان امروز گفت: 
کانون وکلا قدرتمندترین نهادمردم سالار است که با
اجرای ماده ۱۸۷ این نهاد متلاشی می‌شود. 
وی با انتقاد از سانسور خبری وکلا در صدا و سیما و برخی 
از مطبوعات گفت: عده‌ای می‌خواهند با هو و جنجال اساس 
آزادی و حق دفاع را از بین ببرند. 
واگذاری اختیار انتخاب وکلا به قوه قضائیه برخلاف قانون 
اساسی
دکتر سیدمحمود کاشانی عضو هیات مدیره کانون وکلای 
دادگستری و استاد دانشگاه از نمایندگان مجلس شورای 
اسلامی درخواست کرد با اصلاح ماده ۱۸۷ قانون برنامه 
توسعه سوم، از قانون اساسی و استقلال کانون وکلای 
دادگستری دفاع کنند. 
وی گفت: کانون وکلای دادگستری دارای اعتبار داخلی و
جهانی بوده و از این جهت وکلای دادگستری ایران همانند
همه کشورهای جهان به یک نهاد قدرتمندمردم سالار
تبدیل گردیده‌اند. اما آنچه مایه نگرانی است دخالت‌های 
غیرقانونی برخی دستگاهها در اموری است که بر طبق قوانین 
لازم الاجرای کشور در صلاحیت انحصاری کانونهای وکلای 
دادگستری است ماده ۱۸۷ قانون برنامه توسعه سوم به ناروا
وارد این برنامه شده و نتیجه‌ای جز از بین بردن استقلال 
کانونهای وکلا ندارد. 
دکتر کاشانی افزود: واگذاری اختیار انتخاب وکلا و
مشاوران حقوقی به قوه قضائیه برخلاف قانون اساسی است و
تجاوز به حقوق صنفی و به رسمیت شناخته شده وکلای 
دادگستری محسوب می‌شود که پرداختن به این مبحث یکی از
اهداف مهم برگزاری همایش سراسری کانون وکلای دادگستری را
تشکیل می‌دهد. وی گفت: هم اکنون قوه قضائیه با مشکلات 
زیادی دست به گریبان است و وضع قوانین نسنجیده در طول 
سالیان گذشته همواره بر پیکره این قوه آسیب رسانیده است. 
در این شرایط اگر قوه قضائیه بخواهد امکانات خود را در
راه انتخاب وکلای دادگستری و کنترل حرفه‌ای آنان به کار
اندازد مسلما آسیب بیشتری به وظایف اصلی آن وارد خواهد
شد. 

توقیف گسترده مطبوعات علت گرایش به 
است
رسانه‌های بیگانه

گروه اجتماعی: نایب رئیس انجمن صنفی روزنامه نگاران 
ایران گفت: توقیف گسترده مطبوعات یکی از دلایل روی آوردن 
مردم به رسانه‌های بیگانه است و چنین مساله‌ای مخاطرات 
زیادی برای کشور و ملت ما به همراه خواهد داشت. 
کریم ارغنده پور، نایب رئیس انجمن صنفی روزنامه نگاران 
در گفت و گو با خبرنگار سیاسی ایسنا افزود: رسانه‌های 
وابسته به دولت‌های بیگانه قبل از هر چیز به دنبال منافع 
ملی خودشان هستند و روی آوردن ملت برای کسب خبر از
رسانه‌های بیگانه یکی از بزرگترین مخاطراتی است که 
امنیت کشور را در مواقع حساس به خطر می‌اندازد. وی گفت: 
نظرسنجی‌ها نشان می‌دهند در زمانی که مطبوعات به صورت 
گسترده منتشر می‌شدند، گرایش مردم به رسانه‌های خارجی 
کمتر شده بود چرا که نشریات در آن زمان طبق قانون 
مطبوعات کار می‌کردند و فضای سالمی شکل گرفته بود. وی گفت: 
شاید برخی محدودیت هایی که اعمال می‌شود، باعث شده باشد
تا قشرهایی از جامعه در مجموعه رسانه‌های داخلی کشور، 
مطلوب خود را پیدا نکنند و این مسائل به زمینه‌های 
فرهنگی، اجتماعی، هنری و علمی نیز برمی گردد و صرفا
زمینه‌های سیاسی را شامل نمی‌شود. ارغنده پور ضعف 
رسانه‌ها را از دلایل دیگر توجه مخاطبان به رسانه‌های 
خارجی دانست و افزود: رسانه ملی ما و همچنین رسانه هایی 
که به صورت مکتوب عرضه می‌شوند، ولی از بیت المال ارتزاق 
می کنند، دارای ضعف هایی هستند. صدا و سیما نتوانسته است 
مخاطبان خود را راضی کند، بنا بر این مخاطبان به سوی 
رسانه‌های دیگر روی می‌آورند. 
وی اظهار داشت: اگر تعداد روزنامه خوانها در کشور ما
کاهش یافته است، بخشی از دلایل این امر به روزنامه‌ها
برمی گردد و بخشی دیگر از دست مطبوعات خارج است. وی توضیح 
داد: به دلیل محدودیت هایی که وجود دارد، برخی افراد
مجوز نشریه دارند، ولی امکان انتشار پیدا نمی‌کنند و از
طرفی برخی از نشریاتی که در حال انتشار بوده‌اند و
خواننده هایی نیز داشته‌اند، بدون برگزاری دادگاه توقیف 
شده‌اند. 

معاون توان بخشی سازمان بهزیستی ۸۰درصد
ذهنی قابلیت تحصیل در مدارس 
افراد کم توان 
را دارند

گروه اجتماعی ۷۰۰ هزار تا یک میلیون نفر کم توان ذهنی 
در کشور مشاهده شده است که حدود ۷۵ تا ۸۰درصد این افراد
قابل آموزش پذیری و تحصیل در مدارس هستند. 
دکتر کمالی، معاون توانبخشی سازمان بهزیستی کشور در
گفتگو با خبرنگار اجتماعی ایسنا، تصریح کرد: تخمین‌های 
سازمان بهداشت جهانی، بیانگر ابتلای یک تا ۲ درصد جمعیت 
هر کشور به کم توانی ذهنی در درجات مختلف است، ولی در
کشور ما این رقم به طور متوسط به حدود ۴/۱ تا ۵/۱ درصد
می رسد. 
وی گفت ۵درصد جمعیت مذکور، دچار کم توانی ذهنی شدید، به 
شکل پناهگاهی و ایزوله شده، ۲۰ درصد کم توان متوسط و
تربیت پذیر و همچنین ۷۵درصد مابقی کم توان ذهنی 
آموزش پذیر می‌باشند که این بخش عمده، توان آموزش پذیری 
و حضور در زندگی اجتماعی را در کنار دیگر افراد جامعه 
دارند. 
معاون توانبخشی سازمان بهزیستی ادامه داد: مبتلایان به 
بیماری ژنتیکی سندرم دان که بخشی از افراد کم توان ذهنی 
هستند، عمدتا در گروه آموزش پذیر جای دارند و اگر در
مراحل اولیه این بیماری تشخیص داده شود با آموزش و انجام 
امور توانبخشی، نتایج بسیار مثبتی به دنبال خواهد داشت، 
چنانکه در سالهای اخیر تعدادی از این کودکان در مدارس 
عادی مشغول به تحصیل شده‌اند. 
همایش کودکان ناتوان هوشی 
سومین همایش کودکان با ناتوانی هوشی تحت عنوان همایش 
اختلالات کروموزمی با ضایعات مغزی (سندرم دان) صبح دیروز
یکشنبه با حضور جمعی از متخصصین، کارشناسان و مسئولین 
آغاز شد. 
در این همایش که به مدت ۳ روز برپاست مطالبی در رابطه با
کیفیت زندگی در سندرم دان، تکامل هوشی، اصول مراقبت‌های 
بهداشتی در کودکان و مقایسه وضعیت تعادل کودکان مبتلا با
کودکان سالم ارائه خواهد شد. در این همایش 
۴میزگرد تخصصی تحت عناوین ژنتیک، مسائل اجتماعی این 
بیماران، مسائل طبی و توانبخشی بیماران سندرم دان برگزار
می گردد. 

کتابهای برتر نوجوانان، جایزه دوچرخه 
طلایی می‌گیرند

گروه علمی فرهنگی: نخستین جشنواره «دوچرخه طلایی»، ۱۷
آبان ماه بامعرفی کتاب برتر سال حوزه کودک و
نوجوان درتالار وحدت برگزار می‌شود. 
این جشنواره با مشارکت ویژه نامه دوچرخه (ضمیمه 
روزنامه همشهری) و انجمن نویسندگان کتاب کودک و
نوجوان و باشعار «انتخاب نوجوانان برای نوجوانان» 
برپا می‌شود. «محمد عطریانفر» روز یکشنبه به 
خبرنگاران گفت: این جشنواره باهدف ارتباط صحیح 
بین مخاطب وکتاب وبرطرف کردن خلا حوزه کتاب کودک 
ونوجوان برپا شد. وی تاکید کرد: دراین جشنواره برای 
نخستین بار نوجوانان خود کتاب مورد علاقه شان را
انتخاب و معرفی می‌کنند. 
مدیرعامل موسسه همشهری، ارتباط منطقی بانسل جوان و
توجه به خواسته‌ها و تمایلات منطقی نوجوانان را
عامل پیشرفت در زمینه‌های مختلف ادبی، هنری و
فرهنگی دانست و افزود: برپایی جشنواره‌ها صرفا به 
منظور رفع تکلیف نیست بلکه رسیدن به الگوهای 
مطلوب است. رئیس هیات مدیره انجمن نویسندگان کودک 
ونوجوان نیزگفت: پس از فراخوان عمومی، بیش از ۵
هزار تقاضای داوری ازسوی نوجوانان به دبیرخانه 
این جشنواره ارسال شد. 
 «فریدون عموزاده خلیلی» افزود: باتوجه به استقبال 
گسترده نوجوانان انتخاب داوران در سه مرحله انجام 
شد که درابتدا ۱۱۰ نوجوان تهرانی به بررسی ۱۵۰ عنوان 
کتاب پرداختند و ۴۰ عنوان کتاب را برگزیدند. وی 
تاکید کرد: درمرحله دوم، کارشناسان انجمن نویسندگان 
کتاب کودک و نوجوان ۱۱۰ نوجوان دیگر را از سراسر
کشور برای بررسی این تعداد عنوان کتاب برگزیدند که 
آنان نیز ۸ عنوان (سه کتاب درزمینه ترجمه و ۵
کتاب تالیف) را برای بررسی نهایی انتخاب کردند. 
سردبیر هفته نامه دوچرخه افزود: برای مرحله سوم ۱۴
داور نوجوان از شهرستانهای مختلف انتخاب شدند که 
این تعداد پس از ۷۲ ساعت بحث و تبادل نظرسه عنوان 
کتاب را برگزیدند. «هری پاتر و بانوی سکه‌ها» در
زمینه ترجمه و «آن مرد درباران رفت»، " نوشته 
بی انتها «،» در پیاده رو «،» عشق سبز «و» فوتبالیست ها" 
کتابهای برگزیده بخش تالیف را تشکیل می‌دهند. وی 
گفت: تندیس دوچرخه طلایی به کتاب برترترجمه وبه 
مترجم آن دپیلم افتخار و به دو کتاب برگزیده حوزه 
تالیف، تندیس دوچرخه طلایی اهدا می‌شود. 

مرتضی حاجی: اصلاحات در آموزش و پرورش 
آغاز شده است

گروه علمی فرهنگی: مرتضی حاجی وزیر آموزش و پرورش دیروز
در اولین نشست خود با خبرنگاران فعالیت‌های انجام شده در
دو ماه و نیم ابتدای دوران وزارت خود را تشریح کرد. 
وی در ابتدای سخنان خود تصریح کرد: باید فرصتی فراهم شود
تا همه کسانی که نسبت به امر آموزش و پرورش احساس نزدیکی 
می کنند و لازم می‌دانند نظریات اصلاحی شان در مورد
آموزش و پرورش مطرح شود، بتوانند به این مهم دست پیدا
کنند. 
به گزارش خبرنگار همشهری وزیر آموزش و پرورش ادامه داد: 
در دو ماه و نیم گذشته جلسات زیادی با وزرای سابق آموزش 
و پرورش، کارشناسان امر تعلیم و تربیت، استادان دانشگاه، 
معلمان و مدیران مدارس، اولیای دانش آموزان و بسیاری از
مردم برگزار شده است. 
وی در بخش دیگری از سخنانش به تغییرات مهم چارت سازمانی 
ستاد آموزش و پرورش اشاره کرد و اظهار داشت: آموزش و
پرورش کشور از مشکلاتی رنج می‌برد که برای کاهش آن به 
تغییرات ساختاری در آموزش و پرورش متوسل شدیم. 
وی گفت: اگرچه آموزش و پرورش عمومی در قانون اساسی 
اجباری است ولی در نظام فعلی جایگاه قابل توجهی ندارد و
در واقع تحت تاثیر آموزش و پرورش متوسطه و آن نیز تحت 
تاثیر مسابقه‌های ورود به دانشگاه قرار دارد. به همین 
دلیل از حوزه آموزش و پرورش عمومی که شخصیت دانش آموزان 
نیز در این دوره شکل می‌گیرد غفلت شده است. 
وزیر آموزش و پرورش ادامه داد: برای کم کردن این مشکل، 
در تغییراتی که ایجاد خواهد شد به جای دو معاونت آموزش و
پرورش یک معاونت ایجاد می‌شود که شامل آموزش و پرورش 
عمومی و آموزش و پرورش نیمه تخصصی است. 
وی با تایید این پرسش خبرنگار همشهری که با چنین 
تغییراتی در واقع تشکیلات معاونت پرورشی آموزش و پرورش 
منحل می‌شود و به نوعی در معاونت دیگری ادغام خواهد شد
اظهار داشت: با این کار بسیاری از موازی کاری‌ها انجام 
نخواهد شد. در واقع اصلاحات آموزش و پرورش آغاز شده است. 
* * *
دیروز پرسش هایی از وزیر آموزش و پرورش مطرح شد" که 
اصلاحات در آموزش و پرورش چه زمانی آغاز می‌شود و این 
اصلاحات شامل چه کارهایی خواهد بود؟ " ایجاد تغییرات 
اساسی در ساختار آموزش و پرورش و حذف معاونت پرورشی با
نگاه جهانی که در اکثر کشورها وجود دارد و آن تاکید بر
پرورش است که البته آموزش نیز در دل پرورش قرار دارد یک 
گام مهم به شمار می‌رود. البته طراحی بخش پرورشی در
وزارت آموزش و پرورش با نگاه دیگری صورت گرفته بود و این 
عمل وزیر آموزش و پرورش قابل تقدیر است. 
استفاده از نظریات دانشگاهیان، محققان و کارشناسان آموزش 
و پرورش و افراد صاحبنظر در مورد مسایل آموزش و پرورش، 
برپایی همایش اصلاحات در آموزش و پرورش، همگی نوید
تغییرات اصولی و علمی در آموزش و پرورش را می‌دهند. 
اینها همه نشان می‌دهد که اصلاحات در آموزش و پرورش آغاز
شده است و باید منتظر نتیجه آن باشیم. 

یک مقام سازمان مدیریت و برنامه ریزی: 
یکسان شدن نرخ ارزبرای دولت درآمد
تازه‌ای ایجاد نمی‌کند

یکسان سازی نرخ ارز برای اصلاح ساختار اقتصادی و اصلاح 
قیمتهای نسبی ضروری است و سال آینده اجرای آن قطعی است. 
محمد کردبچه معاون دفتر اقتصاد کلان سازمان مدیریت و
برنامه ریزی با اعلام این خبر به ایسنا گفت: نرخ ارز
هنوز مشخص نیست و به دلیل آن که درآمدها و هزینه‌های 
دولت باید براساس نرخ جدید ارزمحاسبه شود پیش از تقدیم 
لایحه بودجه به مجلس باید نرخ آن مشخص شود وی افزود: 
دیدگاه مشخصی در سازمان مدیریت و برنامه ریزی و بانک 
مرکزی که موید کسب درآمد بیشتر برای دولت از ناحیه 
افزایش نرخ ارز باشد، وجود ندارد. 
معاون دفتر اقتصاد کلان سازمان مدیریت و برنامه ریزی 
کشور با تاکید بر این که بالابردن نرخ ارز بر خلاف تصور
برخی‌ها، هیچ گونه منبع درآمدی جدید برای دولت ایجاد
نمی کند، اظهار داشت: اگرچه بالارفتن نرخ ارز موجب
افزایش درآمدهای دولت می‌گردد، اما بسیاری از تعهدات 
ارزی دولت که در سال آینده سررسید می‌شود، باید با نرخ 
جدید ارزپرداخت شود. 
وی افزود: واردکنندگان که طی سالهای گذشته برای انجام 
واردات کالا با نرخ ۱۷۵ تومان گشایش اعتبار نموده‌اند، 
در صورت انجام واردات در سال آینده، دولت مسئول پرداخت 
مابه التفاوت نرخ ۱۷۵ تومان با رقم جدید به آنها است. 
معاون دفتر اقتصاد کلان سازمان مدیریت و برنامه ریزی با
اشاره به بی ارتباط بودن مسائل مربوط به کسری و تراز
عملیاتی بودجه با موضوع یکسان سازی نرخ ارز، اظهار داشت: 
تاکید اصلی سازمان مدیریت و برنامه ریزی در نظام 
بودجه ریزی سال آینده شفافیت بودجه می‌باشد، چراکه ریشه 
ابهامات و سوءتفاهمات اخیر درخصوص یکسان سازی نرخ ارز
ناشی از عدم شفافیت بودجه است. 

وزارتخانه‌ها و سازمانهای دولتی موظف به 
امور اشتغال شدند
انتصاب معاون

هیات وزیران دیروز به ریاست آقای سیدمحمد خاتمی 
رئیس جمهوری تشکیل جلسه داد. 
در این جلسه تصویب شد معاونت اشتغال در تمام 
وزارتخانه‌ها و سازمانهای دولتی منصوب شود. 
به گزارش اداره کل اطلاعات و اخبار ریاست جمهوری، در این 
جلسه پس از بحث و تبادل نظر در مورد مسائل منطقه‌ای و
بین المللی، چگونگی عملیاتی و اجرایی نمودن برنامه‌های 
ریاست جمهوری در دوران انتخابات مورد بحث قرار گرفت. 
خاتمی در این جلسه با اشاره به اهتمام و اولویت دولت به 
موضوع اشتغال، کلیه دستگاهها را مامور به خدمت گرفتن 
تمامی امکانات و ابتکارات جهت ایجاد اشتغال کرد. وی به 
همین منظور تمام وزارتخانه‌ها و سازمانهای مستقل دولتی 
را موظف به انتصاب معاون امور اشتغال کرد. 

باید بازار در خدمت تولید انبوه مسکن 
گیرد
ارزان قیمت قرار

یک کارشناس اقتصادی در حوزه تامین مالی مسکن، 
معتقد است: سیاست وزارت مسکن و شهرسازی مبنی بر
حرکت به سمت بازار نباید به مفهوم رها کردن 
حمایت از اقشار ضعیف و مستضعف جامعه باشد. 
دکترحسین عبده تبریزی دیروزگفت: دیدگاه وزارت 
مسکن و شهرسازی، می‌بایست بر این اساس باشد که 
بازار در خدمت تولید انبوه مسکن ارزان قیمت، قرار
گیرد. 
وی گفت: حرکت به سمت تامین مسکن ارزان قیمت 
سبب خواهد شد که منافع آن در جامعه به انبوه مردم 
با درآمد متوسط و پایین، برسد. 
به گفته عبده، میانگین سطح زیربنای واحدهای 
مسکونی در سالهای اجرای نخستین برنامه توسعه 
اقتصادی، اجتماعی و فرهنگی کشور (۷۲ ۱۳۶۸) حدود
۱۵۰مترمربع بود و چنین وسعتی با درآمد سرانه مردم 
سازگار نبود و سطح بالای قیمت واحد مسکونی را سبب
می شد. وی گفت: تمهیدات پیش بینی شده برای کاهش 
سطح زیر بنا در دومین برنامه توسعه سبب شد تا متوسط
سطح زیربنای واحدهای مسکونی در چهار سال گذشته 
کاهش یابد. 
با وجود اتخاذ تدابیر لازم در سومین برنامه توسعه 
اقتصادی، اجتماعی و فرهنگی کشور تاکنون متوسط سطح 
زیربنای واحدهای مسکونی به رقم مورد انتظارنرسیده و
بیشتر است طبق اهداف کمی سومین برنامه 
توسعه اقتصادی، متوسط سطح زیربنای واحدهای مسکونی 
شهری در سال پایانی برنامه (۱۳۸۳) می بایست به ۱۰۰
مترمربع برسد. 

یک منبع آگاه در وزارت جهادکشاورزی: 
گوشتهای خارجی تاریخ 
مصرف گذشته توزیع شده است

یک منبع آگاه در وزارت جهادکشاورزی اعلام کرد: شرکت 
پشتیبانی امور دام گوشتهای خارجی تاریخ مصرف گذشته را
فروخته است. 
وی در مصاحبه با واحد مرکزی خبر گفت: شرکت پشتیبانی امور
دام قصد بازخریدکردن نیروهای مازاد خود را دارد و این 
گوشتها را به نیروهای بازخریدشده خود که از صاحبان 
شرکتهای بسته بندی مواد غذایی هستند، عرضه کرده است. 
براساس این گزارش جلیل علیمردانی رئیس شعبه ۲۶ دادگاه 
عمومی تهران نیز اعلام کرد که متهمی که روز گذشته دستگیر
شده با ارائه سند اعلام کرده که این گوشتها را از شرکت 
پشتیبانی امور دام خریداری کرده است. 
لازم به یادآوری است براساس اظهارات آقای طرفه مشاور
معاونت پشتیبانی امور دام گوشتهای توقیف شده سال گذشته 
به منظور مصرف سپاه پاسداران انقلاب اسلامی از کشور
آلمان خریداری شده بود که بدنبال اعلام شیوع بیماری جنون 
گاوی در کشور آلمان، سپاه پاسداران از دریافت گوشت از
شرکت پشتیبانی امور دام خودداری کرد و هم اکنون پس از
گذشت یکسال شرکت پشتیبانی امور دام اقدام به فروش 
گوشتهای تاریخ مصرف گذشته کرده است. براساس اعلام سازمان 
دامپزشکی کشور گوشتهای خارجی منجمد وارد شده به کشور
تنها ۱۲ماه تاریخ مصرف دارد. 

صندوق ذخیره ارزی زمینه شکوفایی صنایع 
کشور را فراهم کرده است

گروه اقتصادی: بهبود درآمدهای ارزی دولت و ایجاد صندوق 
ذخیره ارزی زمینه‌های لازم جهت بهبود نسبی بنیه مالی 
صنایع کشور را فراهم کرده است. 
پرویز قرمزی مدیرعامل سازمان صنایع و معادن بنیاد ضمن 
بیان این مطلب گفت: کاهش محدودیتهای تخصیص ارز جهت ورود
مواد اولیه، بازسازی و نوسازی ماشین آلات در برخی صنایع 
و نیز کاهش محدودیتهای دولت در زمینه اعطای اعتبارات و
تسهیلات بانکی و کاهش سپرده و پیش پرداخت مربوط به گشایش 
اعتبارات موجب تسهیل در روند شکوفایی صنایع در کشور شده 
است. 

هشدار دبیر کل سازمان تجارت جهانی نسبت 
این سازمان در دوحه 
به شکست اجلاس

برلین- خبرگزاری جمهوری اسلامی: مایک مور، دبیرکل 
سازمان تجارت جهانی (دبلیو. تی. او) نسبت به شکست 
کنفرانس این سازمان در شهر دوحه پایتخت قطر، هشدار
داد. 
روزنامه «زوددویچه» چاپ مونیخ آلمان روز یکشنبه 
به نقل از مایک مور نوشت: شکست این کنفرانس، 
مجددا بر فقیرترین کشورهای جهان تاثیر منفی خواهد
گذاشت وی گفت: وزرای تجارت و بازرگانی باید در
اجلاس خود که از ۱۸ تا ۲۲ آبان در شهر دوحه برگزار
می شود، آخرین تصمیمات مهم را اتخاذ کنند، تا
مذاکرات جدید میسر و ممکن شود. 
دبیرکل سازمان دبلیو. تی. او، افزود: من معتقدم که 
دسترسی به یک توافق در قطر ممکن است. به گفته مور، 
شکست اجلاس دوحه خطر بروز یک رکود اقتصادی در جهان 
را افزایش می‌دهد. 
دبیرکل سازمان دبلیو تی. او، با بیان اینکه "تجارت 
فرامرزی در جهان هم اکنون نیز از یک روند کاهشی 
برخوردار است "افزود، رشد اقتصادی در جهان طی سال 
جاری از ۱۲ درصد به ۲ درصد کاهش یافته است که این 
امر مطمئنا تاثیرات منفی بر روی درآمدها و فرصت‌های 
شغلی حتی در جهان سوم نیز خواهد داشت. 
مور، پیرامون پیامدهای شکست اجلاس، برای سازمان 
تجارت جهانی گفت، این سازمان کار خود را همچنان 
ادامه خواهد داد و برای این سازمان، برطرف نمودن 
منازعات تجارتی همچنان از اهمیت بزرگی برخوردار خواهد
بود. 
دبیر کل سازمان تجارت جهانی گفت، اما من نگران 
هستم که این سازمان اهمیت خود را برای مذاکرات 
تجاری از دست بدهد. 
وی افزود، یک نتیجه مثبت بدین معناست که در این 
اجلاس بیانیه‌ای به تصویببرسد که مورد رضایت کلیه 
شرکت کنندگان باشد، اما توجه به پیامدهایی که شکست 
این اجلاس به همراه خواهد داشت، نیز مهم است. 
مور، با بیان اینکه "اقتصاد جهانی در شرایط مطلوبی 
به سر نمی‌برد"، گفت، درحال حاضر این امکان وجود
دارد که سه قدرت تجاری بزرگ جهان، همزمان به یک 
دوره رکود اقتصادی سقوط کنند که تاثیرات منفی چنین 
تحولی، متوجه همه خواهد شد. مور همچنین گفت، بخشی 
از حدود صد درخواست و تقاضای کشورهای در حال توسعه 
را می‌توان در اجلاس دوحه رسیدگی کرد و بخش دیگری 
نیز احتمالا در آینده حل خواهد شد. 
به گفته دبیر کل سازمان تجارت جهانی، اجلاس قطر
در خدمت این امر نیست که یک پیمان از پیش تهیه 
شده را بدون بحث و تبادل نظر قبول کند، بلکه در
این اجلاس مذاکرات و تبادل نظرهای مستمر انجام 
خواهد شد تا در انتها یک پیمان متوازن به تصویب
برسد. 
مور با اشاره به اینکه "اجلاس قطر پایان دور
مذاکرات نیست بلکه آغاز یک دور مذاکرات است "افزود، 
تا پایان مذاکرات صریح و روشن سه سال و یا
بیشترطول خواهد کشید. 

خبرها و نکته‌ها

پنبه، یک صندوق، دو نهاد انحصاری 
خبر: کشاورزان همیشه قربانی شده‌اند و تاکنون در
تصمیم سازی و تصمیم گیریها مشارکت نداشته‌اند. 
نکته: آنچه خواندید بخشی از سخنان عیسی کلانتری وزیر
سابق کشاورزی و دبیرکل خانه کشاورز است که در هفته‌های 
اخیر بارها تکرار شده است. در صورتی که بخواهیم مصداقی 
برای سخنان این مسئول سابق کشاورزی بیابیم، می‌توان از
پنبه کاران نام برد که در این روزها همه برای آنها تصمیم 
می گیرند. 
تازه‌ترین اظهارنظرها در این باره از سوی مدیر عامل 
صندوق پنبه است. وی در گفتگو با ایسنا تاکید کرده در حال 
حاضر وضعیت حاکم بر پنبه کشور شدیدا به زیان پنبه کاران 
است. واقعیت این است صندوق پنبه که اصولا فلسفه وجودی آن 
نامشخص است، انجمن صنایع نساجی و سندیکای کارخانه‌های 
پنبه پاک کنی که نوعی انحصارتشکیل داده‌اند هرگز
نمی خواهند سودی برای پنبه کاران متصور شوند که به زیان 
آنها باشد رهاسازی قیمتها و بازارها در هر زمینه‌ای از
جمله محصول پنبه تنها راه برای کمک واقعی به پنبه کاران 
است. اگر قیمتها مقرون به صرفه بود، کشت پنبه رونق 
می گیرددر غیر این صورت محصول دیگری کشت خواهد شد. تا
زمانی که تشکل‌های انحصاریی مثل انجمن صنایع نساجی و
سندیکای کارخانه‌های پنبه پاک کنی می‌توانند در سمت 
تقاضا بر قیمتها تاثیر بگذارند از کشاورزان خرده پا کاری 
برنمی آید. سخن عیسی کلانتری و داستان پنبه این 
ضربالمثل را تداعی می‌کند که آفتاب آمد دلیل آفتاب. 

تغییرات قیمت سهام

یکشنبه ۱۳ آبان 
تغییرقیمت 
آخرین قیمت 
تعدادسهام معامله شده 
نام شرکت 
۱۱۰
۲۳۲۵
۹۳۱۸۷
تامین ماسه ریخته‌گری 
۶۸- 
۲۸۱۱
۱۴۹۰۹
شهد ایران 
۱۶۱
۱۳۳۵۱
۱۸۵۷۸
روغن نباتی پارس 
۴۹- 
۴۱۶۰
۶۱۳۸
مارگارین 
۱۶۴
۹۷۱۴
۹۴۴۲
صنعتی بهشهر
۶۰
۴۹۷۰
۲۸۴۹۵
لبنیات پاک 
۳
۳۰۰۲
۴۵۳۸۷
قند ثابت خراسان 
۱۰۲
۱۴۰۰۳
۱۰۰۰
قند قزوین 
۵۰
۷۳۵۰
۲۰۲۱۵
تولیدی مهرام 
۲۵۰
۹۱۰۰
۱۸۸۵۳
ساسان 
۲۹۹
۱۲۵۰۰
۹۲۴۰
پارس دارو
۷۴
۷۴۷۸
۲۶۲۱
داروسازی فارابی 
۸۰
۳۴۵۰
۴۳۷۹۰
کف 
۱۵۰
۲۱۴۵۰
۸۷۷۵
کربن ایران 
۲۴۰
۱۰۴۴۰
۵۸۲۷
چینی ایران 
۲۴۹
۷۳۴۹
۱۴۸۳۸
کاشی نیلو
۲۴۵- 
۴۶۶۲
۶۹۲۸
کاشی سعدی 
۱۰۰
۹۲۰۲
۱۴۶۹۰
کاشی و سرامیک سینا
۱۳۷
۵۶۲۸
۷۷۵۵۳
تولیدی کاشی تکسرام 
۲۰۰
۱۴۲۰۰
۲۸۶۳۸
سیمان تهران 
۴۹
۴۹۵۹
۴۳۲۰۱
سیمان فارس و خوزستان 
۴۷
۳۹۰۱
۱۵۲۲۹۲
حق تقدم سیمان فارس وخوزستان 
۱۲۴
۳۶۱۲۴
۱۲۱۵
افست 
۱۰۰
۷۳۰۰
۲۱۹۲۹
صنایع کاغذسازی کاوه 
۲۷۶
۲۲۷۲۳
۲۴۸۷
نفت پارس 
۵۳۷
۵۴۲۳۷
۵۶۰۶
نفت بهران 
۴۹- 
۶۷۷۰
۸۱۵۰۳
پتروشیمی خارک 
۱۷
۲۷۷۳۰
۲۴۶۲۶
پتروشیمی اصفهان 
۹۲
۸۰۰۶
۲۷۰۴۱
پتروشیمی اراک 
۴۴۷- 
۱۷۵۲۱
۵۵۷۰
داروسازی جابربن حیان 
۴۳
۴۴۴۰
۲۲۵۲
داروپخش 
۲۱۲
۸۷۱۹
۵۴۴۲
داروئی رازک 
۴۳۳
۱۷۷۸۳
۱۹۵۲
داروئی لقمان 
۲۴۴
۱۲۴۰۰
۱۳۴۵
آلومینیم پارس 
۵۰- 
۸۴۰۰
۷۳۲۱
سپنتا
۲۴۰
۷۱۰۰
۲۱۵۰۴
مس شهید باهنر
۵۱- 
۴۸۱۰
۱۳۲۳۳
بسته بندی ایران 
۵۰
۲۱۱۰
۶۷۷۸۵
آبسال 
۶۸
۱۹۵۰
۵۰۲۶۱
سرماآفرین 
۲۵۰
۱۲۹۵۰
۲۰۴۳۲
کابل البرز
۲۵- 
۱۲۸۰
۱۳۷۸۸
پارس الکتریک 
۵۵
۱۶۸۵
۴۱۱۴۰
کارخانجات صنعتی پیام 
۱۹- 
۱۸۳۰
۵۴۷۴۴
ایران خودرو دیزل 
۱۰۹- 
۲۸۹۱
۳۳۱۸۸
گروه بهمن 
۱۸۰
۱۵۴۵۰
۹۹۸۲۰
زامیاد
۱۳۲
۴۷۵۳
۹۷۳۷۰
سایپا آذین (سهامی عام) 
۹۸
۲۸۳۰
۳۴۱۰۳
سرمایه گذاری البرز
۷۳
۷۰۸۵
۳۷۷۹۸
توسعه صنایع بهشهر
۲
۱۹۴۹
۱۹۶۰۴۲
سرمایه گذاری ملی ایران 
۲۰
۱۴۲۰
۱۴۰۴۱۴
سرمایه گذاری سپه 
۲۰۵- 
۲۲۶۸
۱۳۲۲۳۱
سرمایه گذاری پتروشیمی 
۵۳
۴۶۲۹
۷۲۵۲۳
سرمایه گذاری بانک ملی 
۳۰- 
۱۴۳۰
۱۷۰۰۰
سرمایه گذاری رنا
۲۱
۲۷۶۰
۴۹۸۸۸۳
سرمایه گذاری غدیر
۵۱
۸۰۵۰
۲۳۰۰۲
سرمایه گذاری پارس توشه 
۵۰
۲۵۸۰
۱۰۸۳۱۲
سرمایه گذاری صنعت ومعدن 
۰۸/۱۲
۱۴/۳۴۰۴
- 
شاخص کل قیمت سهام 
قیمت طلا و ارزنوع قیمت فروش (ریال) 
یک بهار آزادی ۶۱۰۰۰۰
نیم بهار آزادی ۳۵۵۰۰۰
ربع بهار آزادی ۲۱۰۰۰۰
یک گرم طلای ۱۸ عیار (ساخته نشده ۵۴۷۰۰
یک دلار آمریکا (بازار غیررسمی ۸۰۲۰
گواهی سپرده ارزی: 
یک دلار ۷۹۲۴
یک یورو۷۱۶۷
یک ین ۶۵
یک فرانک سوئیس ۴۸۶۲
یک پوند۱۱۵۹۱

صنعت ایران در نقطه عطف

نو سازی صنایع ایران نزدیک می‌شود
اشاره: اسحاق جهانگیری وزیر صنایع و معادن به وعده خود
وفا کرد و در نخستین روز از هفته جاری طرح نوسازی صنایع 
ایران را به رئیس جمهوری تقدیم کرد. طبق برنامه‌ای که 
وزارت صنایع داده است، امروز احمد دوست حسینی معاون 
تولیدی این وزارتخانه قرار است جزئیات این طرح را تشریح 
کند که خبر و گزارش آن فردا ارائه خواهد شد. کارشناسان 
اقتصادی و صنعتی اکنون در بیم و امید به سر می‌برند. بیم 
دارند، چون احتمال می‌دهند طرح نوسازی صنایع در عمل 
فایده چندانی نداشته باشدو روند گذشته تداوم یابد و
امیدوارند که شاید طرح تازه شرایط نویی را در بخش صنعت 
حاکم کند. از امروز تا زمانی که این طرح در دولت و مجلس 
تصویب شود می‌توان درباره آن نوشت و سخن گفت. گزارش حاضر
دیدگاه برخی از صاحبان صنایع و کارشناسان اقتصادی را
درباره صنعت ایران شرح داده است. 
محمدصادق جنان صفت 
بررسی‌های گوناگون انجام شده توسط صاحبنظران، فعالان و
مدیران و مسئولان اقتصادی کشور درباره وضعیت و شرایط
فعلی صنعت ایران نشان می‌دهد این پدیده بسیار مهم 
اقتصادی، سیاسی از جهات مختلف در نقطه عطف قرار گرفته 
است. دکتر حسین عظیمی کارشناس برجسته اقتصاد ایران با
تدقیق درباره صنعت ایران داوری می‌کند که "تقریبا هیچ 
محصولی نداریم که بتواند حتی در داخل با محصولات خارجی 
رقابت کند. "معنای داوری دکتر عظیمی این است که از جهت 
رقابت پذیری در کیفیت تولیدات، صنعت ایران به نقطه قعر
رسیده است. گلایه‌های پی درپی تولیدکنندگان صنعتی کشور
از واردات بی رویه، تعرفه‌های پایین و.. نشان می‌دهد که 
داوری این کارشناس اقتصادی کشور تا چه حد با شرایط صنعت 
ایران تطبیق می‌کند. 
دکتر علینقی مشایخی رئیس دانشکده اقتصاد و مدیریت 
دانشگاه صنعتی شریف، صنعت ایران را از زاویه دیگری بررسی 
کرده و می‌نویسد: در واحدهای صنعتی ایران مساله تحقیق و
پژوهش در کمترین حد مورد توجه است و از این جهت در بین 
کشورهای حتی نو توسعه صنعتی در وضعیت بسیار نامساعدی 
قرار دارد و به همین دلیل است که تولیدات صنعتی ایران 
کیفیت و نوآوری لازم را ندارند. این کارشناس اقتصادی 
می افزاید: نظام مدیریتی صنعتی ایران شرایط اسفناکی دارد
و انتخاب مدیران با معیارهای شناخته شده فاصله زیادی 
دارد. 
دکتر محمدحسین ادیب اقتصاددان ایرانی نیز می‌گوید: در
حالی که دنیا شاهد ورود موج سوم توسعه در کشورهایی حتی 
مشابه کشورهای ایران در بخش صنعت خود است، بسیاری از
رشته‌های صنعتی ایران از نظر سطح تکنولوژی به کار گرفته 
شده هنوز مربوط به موج دوم توسعه صنعتی است این وضعیت 
موجب شده است تا تولیدات صنعتی ایران در مقایسه با رقبا
در وضعیت نامساعدی قرار گیرد. 
کارشناسان مرکز پژوهش‌های مجلس شورای اسلامی به یک جنبه 
دیگر از این موضوع توجه کرده و به این نتیجه رسیده‌اند
که" تشکیلات و نیروی انسانی شاغل در وزارتخانه‌های صنعتی 
ظرفیت لازم برای سیاستگذاری صنعتی و تکنولوژیک و اعمال 
نظارت بر آن را ندارند. زیرا این تشکیلات با هدف تصدی 
امور و تخصیص اداری منابع کمیابی همچون ارز به وجود آمده 
و آموزش دیده‌اند. "
وزارتخانه‌های صنعتی با مازاد پرسنل غیرمتخصص و کمبود
پرسنل متخصص در زمینه برنامه ریزی صنعتی، مطالعات بازار
و ارزیابی طرحهای صنعتی مواجه هستند. 
این گروه از کارشناسان معتقدند، شرکت‌های دولتی خارج از
حیطه نظارت دستگاههای بخشی و فرابخشی به صورت جزیره‌های 
جداگانه و مستقل اداره می‌شوند و به دلیل سوءمدیریت و
کارایی اندک، موجب اتلاف منابع ملی در مقیاسی گسترده 
شده‌اند. اگر توجه کنیم که تعداد پرشماری از رشته‌های 
اصلی صنعتی کشور به ویژه کارگاههای بزرگ صنعتی در تملک 
دولت هستند معنای این داوری برای ما بیشتر روشن خواهد
شد. 
کارشناسان اقتصادی و صنعتی ایران اکنون به این نتیجه 
قطعی رسیده‌اند که صنعت ایران در دهه‌های گذشته به دلایل 
گوناگون در سرازیری قرار گرفته و اکنون در نقطه عطف قرار
دارد. اکنون باید صنعت ایران تغییر جهت دهد، در غیر این 
صورت به تباهی کشیده خواهد شد. 
آنچه گذشت 
راز ماندگاری توام با سرافرازی تمدنها، قومها و ملتهای 
جهان این است که گذشته را چراغ راه آینده قرار داده و از
تجربه‌های خود به بهترین شکل استفاده می‌کنند. آن دسته 
از ملتها که تجربه‌ها را نادیده گرفته و از آن درس 
نمی گیرند، احتمال اینکه راه را پیدا نکنند برایشان 
بیشتر خواهد بود. نوسازی صنعتی ایران، اکنون فرصتی را
فراهم کرده است تا نگاهی دوباره به گذشته بیندازیم و به 
این پرسش پاسخ دهیم که چرا به اینجا رسیدیم. مدیران 
صنعتی کشور که در سالهای اخیر در کوران مسائل گوناگون 
مربوط به تحولات صنعتی بوده و تعامل آن را با محیط
بیرونی به خوبی حس کرده‌اند شاید بهتر از هر کس دیگر
پاسخ مربوط به پرسش یاد شده را بدانند. این گروه در ۵
شهریور ماه ۱۳۸۰ و در جریان همایش طرح نوسازی صنعت کشور
رودرروی احمد دوست حسینی معاون تولید وزارت صنایع و
معادن و از تدوین کنندگان طرح نوسازی صنعتی قرار گرفتند
و نظرهای خود را در این باره اعلام کردند. 
مهندس صابری یکی از قدیمی‌ترین مدیران صنعتی کشور که در
سالهای نخست پیروزی انقلاب اسلامی از مدیران دولتی این 
بخش بود و اکنون عضو موثر انجمن تولید کنندگان لوازم 
خانگی است به یک نقطه حساس انگشت می‌گذارد و می‌گوید: 
آنچه موجب شد تا صنعت ایران در سراشیبی قرار گیرد، فقدان 
فرهنگ صنعتی در کشور است. توسعه صنعتی بدون نهادینه شدن 
فرهنگ صنعتی و الزامهای آن ممکن نیست. 
وی پس از آن به یک مساله بسیار مهم دیگر اشاره کرد و گفت: 
وقتی سیاست مالی کشور با دنیا رابطه ندارد و نقل و
انتقال آن با سایر کشورها قطع است، تجهیز منابع مالی 
مورد نیاز توسط شرکت‌های ایرانی با تنگنا مواجه می‌شود. 
از طرف دیگر منابع مالی در کشورمان نیز به صورت انحصاری 
مدیریت می‌شود که این سیاست به تضعیف تعامل منطقی 
فعالیتهای صنعتی و سیاست‌های مالی منجر شده و صنعت را در
تنگنا قرار می‌دهد. 
مهندس خاتمی مدیرعامل لوازم خانگی پارس نیز به یک مساله 
مهم دیگر اشاره می‌کند و می‌گوید: در کدام کشور دیده‌اید
که تولید کنندگان صنعتی هم مالیات بپردازند و هم انواع و
اقسام عوارض را به سازمانها و نهادهای گوناگون بدهند. 
عبدالعظیم آقاجانی دبیر انجمن صنایع همگن چوب کشور
می گوید: بخشی نگری در اقتصاد ایران حرف اول را می‌زند. 
فقدان نگرش سیستمی به اقتصاد موجب شده است که هر بخش 
اقتصادی مانند جزیره‌ای تنها عمل کند. صنعت کشور از این 
سیاست بیشترین آسیب را دیده است. 
فرهاد رهنما از اعضای شورای گاز و لوازم خانگی نیز
می گوید: چیره شدن بخش دولتی در اقتصاد ایران از جمله در
صنعت، یکی از مهمترین دلایل ناکامی صنعت ایران است. 
علاوه بر این غیر رقابتی بودن نظام بانکی که باید در
تجهیز نیازهای پولی صنعت نقش اول را داشته باشد در تضعیف 
این بخش عامل مهمی بوده و هست. 
آزموده را نباید آزمود
واقعیت این است که درآمد حاصل از صادرات نفت که یک منبع 
خداداد برای ایران است رفتارهای خاصی را در زندگی 
اجتماعی، سیاسی و اقتصادی ایرانیان حاکم کرده است. یکی 
از این رفتارها که اکنون نیز حتی در میان کارشناسان نیز
طرفدارانی دارد، اتکای بیش از حد به عقل دولت است. با
وجود اینکه در ۵۰ سال گذشته شکست دولت در پایه گذاری و
هدایت صنعت به خوبی مشهود است، بازهم در این باره 
می خواهیم از دولت و مواهب آن بهره مند شویم. 
دکتر محمد طبیبیان اقتصاددان ایرانی می‌گوید: اگر به 
نوسازی صنعتی از دید مکانیکی نگاه کنیم بدون آنکه 
سازوکارهای اساسی را که در بطن جامعه عمل می‌کند تحلیل 
کنیم، در نهایت به جایی نمی‌رسیم. دید مکانیکی به نوسازی 
صنایع مشکلی را حل نمی‌کند و جواب غلطی به سوال ما
می دهد که می‌رویم و به اشتباه می‌افتیم مثلا می‌گویند
که دولت قانونی بگذارد و کلان صنعت را از مالیات معاف 
کند و یا دولت وام ارزان قیمت به سرمایه گذاری در کلان 
صنعت بدهد، یا دولت ارز ترجیحی و وام ارزی تزریق کند و … 
تمام این روش‌ها امتحان شده و ناموفق بوده و در آینده 
نیز ناموفق خواهد بود با اینگونه اقدامها و تزریق منابع 
مشکل حل نخواهد شد و معضلات و نابسامانی ادامه می‌یابد و
همچون گذشته منابع کشور ضایع می‌شود. متاسفانه در این 
بذل و بخشش‌ها و ضایع کردن منابع، منافعی وجود دارد. 
عده‌ای پیگیری می‌کنند که این اتفاقات دوباره تکرار شود. 
حدود ۱۰۰ سال است که این روش‌ها تکرار می‌شود. افراد
خاصی از این رانت‌ها سود برده‌اند و می‌برند. کسانی که 
به منافع کلان کشور می‌اندیشند باید بر عدم موفقیت 
روش‌های آزمون شده و تجربه شده توجه کنند و تحت تاثیر
این توجیه‌ها قرار نگیرند. 
جهانی شدن را ببینیم 
نوسازی صنعتی کشور بدون توجه به تحولات دنیای امروز و
چهره‌ای که از آن در آینده ترسیم می‌شود راه به جایی 
نخواهد برد. 
دکتر علیرضا امامی از مدیران برنامه ریزی صنعتی کشور در
این باره می‌گوید: چه بخواهیم و چه نخواهیم باید با
جامعه جهانی کار کنیم. پدیده جهانی شدن مطرح است و باید
وضع خود را در این شرایط مشخص کنیم. مزیت‌های رقابتی ما
محدود است و باید آن را بشناسیم. از نظر سیاست‌های کلان 
باید هماهنگ با نوسازی صنایع پیش رویم. 
فرصتی نداریم 
نوسازی صنعتی ایران اکنون دیگر یک ضرورت تمام عیار است. 
در صورتی که این اقدام با تردیدها، گمراهی‌ها، 
سردرگمی‌ها، عمل مطابق با سلیقه‌های خاص مواجه شود دیگر
فرصتی برای صنعت کشور نمی‌ماند تا در بازار بماند. 
کارشناسان مرکز پژوهش‌های مجلس در این باره می‌گویند: 
واقعیت این است که در محیط جهانی کنونی ما فرصت اندکی 
برای حمایت صنعتی و پر کردن شکاف تکنولوژیک خود با دنیای 
پیشرفته داریم و اگر از این فرصت باقی مانده که گمان 
می رود تنها ۵ تا ۷ سال باشد به درستی بهره گیری نکنیم، 
در تقسیم کار جهانی جایگاه مناسبی به دست نمی‌آوریم و در
این وضعیت به صادرکننده تک محصول نفت تبدیل خواهیم شد و
شانس صنعتی شدن را از دست می‌دهیم. به این ترتیب ودر
صورتی که از فرصت‌های جهانی شدن سود نبریم، در معرض زیان 
ناشی از صنعت زدایی درکشور قرار می‌گیریم. 
دکتر داور حقیقی مسگریان معاون سازمان گسترش و نوسازی 
صنایع ایران نیز می‌گوید: نگران رویارویی صنعت ایران با
دنیا هستم. روند آزادسازی اقتصادها از جمله صنعت در
دنیا چندین سال است آغاز شده است و ما در این زمینه 
عقبافتاده‌ایم فرصت اندک برای صنعت ایران مانده است تا
شرایط خود را با تحولات صنعتی جهان تطبیق دهد. 
چه نباید کرد
نوسازی صنعتی کشور به مثابه یک ضرورت اجتنابناپذیر
نیازمند طراحی و اجرای عوامل گوناگونی است. باید در بخش 
بیرونی صنعت اصلاحات متعددی صورت پذیرد. تعامل سازگار و
هم مسیر سیاست‌های پولی، ارزی، مالیاتی، بازرگانی با
سیاست‌های صنعتی یک ضرورت است. در صورتی که سیاست صنعتی 
کشور با محیط بیرونی سازگار شود راه شکست خورده قبلی را
بار دیگر خواهیم رفت. تا زمانی که سیاست‌های مالیاتی راه 
رشد و توسعه صنعت را ناهموار می‌کند و به این بخش به 
مثابه یک شکار نگاه می‌کند تا آن را به نفع خود مصادره 
کند، رشد صنعتی ممکن نیست. در حالتی که سیاست خارجی 
ایران توانایی هموار کردن مسیر تعامل صنعت کشور با دنیای 
اطراف خود را ندارد، سخن گفتن ازنوسازی صنعتی بی معنی 
است. واحدهای صنعتی کشور باید بتوانند با آسودگی خاطر با
شرکای خارجی مشارکت داشته باشند. اگر سیاست‌های بانکی 
گونه‌ای نباشدکه واحدهای صنعتی به سهولت و در حد امکان 
از منابع مردمی استفاده کنند نوسازی صنعتی تنها روی کاغذ
می ماند و … اما مهمتر از همه این اقدامها، کارهایی است 
که برای نوسازی صنعتی نباید انجام داد. یکی از مهمترین 
اقدامهایی که نباید انجام داد کنترل قیمت‌های تولیدات 
صنعتی است. 
واقعیت این است که دولت در دهه‌های گذشته به دلیل اینکه 
به زعم خود از صنعت حمایت کند برخی امتیازها را به این 
بخش داده است. دادن وامهای ارزی و ریالی ترجیحی، جلوگیری 
از واردات آزادتولیدات صنعتی سایر کشورها و.. در مقابل، 
دولت به خودحق داده است که کنترل قیمت‌ها را به مثابه 
یک امتیاز به دست آورد. کنترل قیمت‌ها و سوق دادن صنعت 
به سمت قیمت‌های حسابداری مهمترین ضربه‌ای است که بخش 
صنعت خورده است. جامعه ایرانی شامل دولت، ملت وصنعتگران 
باید توجه داشته باشند که کنترل قیمت‌ها و جلوگیری از
عملکرد سیستم قیمت‌ها هرگز اجازه نخواهد داد تا صنعت 
نوسازی شود. 
دکتر محمد طبیبیان اقتصاددان ایرانی می‌گوید: تا زمانی 
که صنعت ایران ساز وکار سیستم قیمت‌ها را نپذیرد نوسازی 
صنعتی ممکن نیست. سیستم قیمت‌ها اهرمی است که خطر
ورشکستگی در صورت ناکارآمدی را همواره در بالای سر
مدیران نگه می‌دارد. باید کاری کرد که واحدهای صنعتی 
رقابت پذیر باشند و این ممکن نیست مگر با به کاربستن 
سیستم قیمت‌ها. در گذشته دیده شده است که صنعتی ضعیف شده 
است و اجازه نداده‌ایم که سیستم قیمت‌ها عمل کندو به 
آن کمک‌های بی جهت داده‌ایم و اکنون روی دست کشور مانده 
است. 
دکتر بایزیدمردوخی کارشناس صنعتی ایران به یکی دیگراز
اقدامهایی که نباید کرد اشاره کرده و می‌گوید: نباید از
واحدهای صنعتی که توانایی زیستمندی خود را از دست 
داده‌اند حمایت کرد. نوسازی صنعتی نباید گونه‌ای شود که 
با حمایت‌های بی رویه واحدهای صنعتی و حتی برخی از
رشته‌های صنعتی که توانمندی خود را برای زندگی عادی از
دست داده‌اند. با هر قیمتی سرپا بمانند. یک کارشناس 
اقتصاد سیاسی ایران نیز می‌گوید: دولت در برخورد با
صاحبان سرمایه باید تعارف‌ها را کنار بگذارد و صریح و
صمیمی واقعیت‌ها را بازگو کند. دولت نباید با دادن 
وعده‌های زیان آور بخواهد جایی در دل هر صاحب سرمایه‌ای 
داشته باشد. معنای حمایت از صنعتگران وصاحبان سرمایه این 
نیست که با دادن وعده هایی خارج از توانایی‌های ملی آنها
را در حالت خوش بینی افراطی نگه داریم. 
صاحبان صنایع باید توجه داشته باشند که حمایت‌های دولت 
حد و مرز دارد و نمی‌توان همواره از کیسه مردم برای آنها
خرج کرد. بنابراین دولت نباید در برخورد با صاحبان صنایع 
رودربایستی داشته باشد. 
کدام سازمان 
آیا برای نوسازی صنایع لازم است سازمان جدیدی تاسیس شود؟ 
بسیاری از کارشناسان اقتصادی و صنعتی کشور معتقدند
نوسازی صنایع یکی از مهمترین وظایف سازمان گسترش و
نوسازی صنایع است که متاسفانه در دو دهه اخیر به فراموشی 
سپرده شده است. همانطور که اکبر ترکان رئیس هیات عامل 
سابق این سازمان در مراسم معارفه رئیس جدید سازمان گسترش 
گفت، برنامه سوم توسعه راه را برای برگشت سازمان گسترش و
نوسازی صنایع برای انجام وظایف اصلی خود هموار کرده است. 
به این ترتیب این سازمان باید در نوسازی صنایع نقش محوری 
داشته باشد. 
این کار چگونه ممکن است؟ سازمان گسترش و نوسازی صنایع 
در سالهای پس از پیروزی انقلاب بر اساس تحمیل‌های خارج 
از اراده خود متولی و متصدی و مالک تعدادی شرکت شده است. 
بنگاه داری، این سازمان را از هدف اصلی خود دور کرده است. 
اکنون سازمان گسترش باید به سمت اجرای وظیفه اصلی خود که 
نوسازی صنعتی است سوق داده شود. این سازمان با توجه به 
تجربه‌های ارزشمندی که دارد می‌تواند محوریت اجرایی را
در نوسازی صنعتی بر عهده گیرد. 

روزنامه‌های انگلیس: آمریکا و انگلیس برای 
تهاجم زمینی گسترده به افغانستان آماده 
شدند

روزنامه‌های انگلیس دیروز نوشتند، آمریکا و انگلیس به 
زودی موجی از عملیات گسترده زمینی در افغانستان را با
هدف سرنگونی رژیم طالبان آغاز می‌کنند. 
روزنامه ساندی تلگراف نوشت، این حمله جدید، قریبالوقوع 
است. ساندی تایمز نیز نوشت، این عملیات با شرکت هزاران 
نیروی زمینی در هفته‌های آینده آغاز می‌شود. 
ساندی تلگراف به نقل از منابع موثق خود خبر داد، به 
طراحان و برنامه ریزان نظامی گفته شده که برای تشدید
حملات آماده باشند چون نشانه هایی از شکاف در حمایت‌های 
بین المللی از تشکیل دولت موقت جایگزین طالبان به رهبری 
ظاهرشاه دیده شده است. 
این روزنامه چاپ لندن در ادامه نوشت، در مرحله اول 
آمریکا نیروهای ویژه خود را اطراف شهر مزار شریف مستقر
می کند تا راه برای تصرف این شهر توسط ائتلاف شمال 
هموار شود. فرا رسیدن زمستان و وخیم شدن وضعیت آوارگان 
افغان یکی دیگر از دلایل آمریکا و انگلیس برای تشدید
حملات است. 
ارتباط مخفیانه آمریکا
با پشتون‌های جنوب افغانستان 
آمریکا مبارزه علیه طالبان و تلاش برای سرنگونی این رژیم 
را در یک جبهه دیگر آغاز کرده است و آن ارتباط با
پشتون‌های جنوب افغانستان و حمایت مخفیانه از آنهاست. 
روزنامه واشنگتن پست با اعلام این خبر نوشت، واشنگتن 
همزمان با بمباران خطوط جبهه طالبان در شمال افغانستان 
ارتباطات محرمانه‌ای با اقوام پشتون در جنوب این کشور که 
مرکز قدرت طالبان است برقرار کرده است. 
دونالد رامسفلد وزیر دفاع آمریکا در سخنان خود با اشاره 
تلویحی به این موضوع گفته است: ما با گروههای مختلف با
ارتباطات مختلف کار می‌کنیم تا هر چه می‌توانیم کمک 
دریافت کنیم. 
واشنگتن پست نوشت، استفاده از بمبافکن‌های آمریکایی 
برای حفاظت از حمید کارزای از رهبران مخالف جنوب
افغانستان که برای تحریک مخالفت با طالبان در میان اقوام 
پشتون فعالیت می‌کرد، در برابر حمله 
طالبان نمونه‌ای از این ارتباط میان آمریکا و فرماندهان 
پشتون است. 
مقامات بلند پایه دولت بوش سرنوشت و موقعیت جنوب
افغانستان را عاملی مهم در موفقیت عملیات نظامی آمریکا
علیه طالبان و تروریست‌ها می‌دانند. 
رامسفلد پیش از سفر به مسکو به خبرنگاران گفت: گاه گاه 
خبرهایی درباره قیام علیه طالبان و نارضایتی از این گروه 
در جنوب افغانستان دریافت می‌کنیم. مقامات آمریکایی 
می گویند، عاملی که می‌تواند اقوام پشتون را به مخالفت 
با طالبان ترغیب کند ارائه یک حکومت جایگزین مناسب است. 
این اقوام تمایلی به ائتلاف شمال ندارند بنابراین آمریکا
سعی می‌کند با تشکیل یک ائتلاف گسترده از مخالفان طالبان 
با حضور جبهه متحد و طرفداران ظاهرشاه میان آنها اتحاد و
انسجام پدید آورد. 
استراتژی آمریکا در جنوب افغانستان بیش از ۸۰۰ روحانی 
پشتون، بزرگان قوم و فرماندهانی را که دو هفته پیش در
نشستی در پیشاور شرکت کردند نیز در بر می‌گیرد. 

افغان‌های بی سرپناه: 
پیش ازآزادی، نان می‌خواهیم

بارش باران در دو روز گذشته در شمال افغانستان 
سرپناه‌های پارچه‌ای و پلاستیکی آوارگان افغان را که از
مناطق تحت کنترل طالبان به این منطقه پناه آورده بودند
خیس و ویران کرده است. آوارگان افغانی که چند روزی است از
بیم طالبان و بمباران‌های آمریکا، با سختی بسیار و از
راه کوه و دره خود را به شمال افغانستان رسانده‌اند در
گل و لای حاصل از بارش باران گرفتار شده‌اند. 
به گزارش خبرگزاری رویتر، هزاران آواره افغان در این 
منطقه اکنون باز هم آواره شده‌اند و این تازه آغاز
مصیبتی تازه برای مردم افغانستان است چون زمستان در راه 
است. 
یک مرد ۴۵ ساله که به دلیل بمباران آمریکایی‌ها روستای 
خود در جنوب افغانستان را ترک کرده و به شمال پناه آورده 
است به خبرنگار رویتر می‌گوید: صدای انفجارها بسیار مهیب
بود و همه را به وحشت می‌انداخت، بچه‌ها از ترس 
نمی توانستند بخوابند. 
در نزدیکی این اردوگاه پناهندگان خطوط جبهه جنگ مخالفان 
با طالبان قرار دارد و هواپیماهای آمریکایی پی در پی 
خطوط طالبان را بمباران می‌کنند. هربار که صدای هواپیما
می آید آوارگان افغان چشم به آسمان می‌دوزند تا شاید این 
بار آمریکایی‌ها به جای بمب بسته‌های مواد غذایی فرو
بریزند. 
در ده روز گذشته هیچ محموله‌ای از این بسته‌های زردرنگ 
برای این اردوگاه فرستاده نشده است. محمد اسماعیل جوان ۲۷
ساله‌ای که وسائل خود را در گل و لای از دست داده است و
اکنون حتی کفش هم به پا ندارد می‌گوید: ما پیش از آزادی 
به غذا احتیاج داریم. 

سفر ده روزه واجپایی به آمریکا، روسیه و
انگلیس

آتل بیهاری واجپایی نخست وزیر هند از دیروز سفر ده روزه 
خود به روسیه، آمریکا و انگلیس را آغاز کرد تا دیپلماسی 
این کشور را در شرایط کنونی فعال کرده و نقشی در تشکیل 
دولت پس از طالبان در افغانستان داشته باشد. 
به گزارش خبرگزاری فرانسه، واجپایی در این سفر که از
روسیه آغاز شده است با ولادیمیر پوتین، جورج بوش و
تونی بلر دیدار و گفتگو می‌کند. 
به گفته مقامات هند، تروریسم، افغانستان و دولت پس از
طالبان از محورهای مذاکرات واجپایی در مسکو، واشنگتن و
لندن است. 

یادداشت

دستور کار دور جدید مذاکرات تجاری جهان 
دکتر علی صباغیان 
در قسمت قبل گفته شد اهمیت چهارمین نشست کنفرانس وزیران 
سازمان جهانی تجارت بیش از هر چیز از تلاش آن برای شروع 
دور جدید مذاکرات تجاری جهان ناشی می‌شود اهمیت این دور
نیز به موضوعاتی بر می‌گردد که در دستور کار آن قرار
دارد. دور جدید مذاکرات تجاری که نشست دوحه بدنبال آغاز
آن است، در واقع ادامه ادوار قبلی مذاکرات آزادسازی 
تجاری در چارچوب نظام تجاری چندجانبه جهانی است. این 
دور از مذاکرات که در صورت شروع احتمالا بیش از سه سال 
طول خواهد کشید، قصد دارد موانع موجود بر سر راه تجارت 
کالاها و خدمات در عرصه جهانی را بیش از قبل کاهش دهد و
دامنه نظام تجاری مقررات محور را به سایر عرصه‌ها گسترش 
دهد. 
هدف نظام تجاری چندجانبه جهانی که پس از جنگ جهانی دوم 
در چارچوب موافقتنامه عمومی تعرفه و تجارت (گات) شکل 
گرفت و از سال ۱۹۹۵ در قالب سازمان جهانی تجارت ظهور و
بروز یافته مواردی همچون بالابردن سطح زندگی مردم 
کشورهای عضو، فراهم نمودن امکانات ایجاد اشتغال کامل، 
افزایش درآمدهای واقعی، بالابردن سطح تقاضا، گسترش تولید، 
بهره برداری مناسب از منابع جهانی در جهت حفظ محیط زیست 
و رشد پایدار اعلام شده است. 
تاکنون هشت دور مذاکرات تجاری چندجانبه در چارچوب نظام 
تجاری چندجانبه بین المللی انجام شده است. در هفت دور
مذاکراتی که قبل از دور اروگوئه برگزار شد بحث‌ها عمدتا
محدود به مسائل و موضوعات مرتبط با تجارت کالا بود و
بیشتر در اطراف موافقتنامه گات ۱۹۴۷ دور می‌زد در دور
اروگوئه که در سال ۱۹۸۶ آغاز شد و تا سال ۱۹۹۴ ادامه 
یافت، تحت تاثیر تحولات اقتصاد جهان، مباحث جدیدی در
عرصه نظام تجاری چندجانبه مطرح شد. در این دور از
مذاکرات علاوه بر تغییراتی که در موافقتنامه گات ۱۹۴۷
صورت گرفت و در کنار موافقتنامه‌های تکمیلی که در خصوص 
تحقق آزادسازی تجارت کالا به عنوان موافقتنامه‌های 
وابسته به گات به امضا رسید، دو موافقتنامه جداگانه نیز
بین اعضای گات منعقد شد که در حال حاضر همراه با
موافقتنامه مراکش، گات ۹۴ و موافقتنامه‌های وابسته به آن 
پایه‌های حقوقی سازمان جهانی تجارت و به طور کلی نظام 
تجاری چندجانبه جهان را تشکیل می‌دهد این موافقتنامه‌ها
عبارتند از «موافقتنامه عمومی تجارت خدمات» (گاتس) و
موافقتنامه جنبه‌های تجاری حقوق مالکیت فکری (TRIPS). 
اکنون کشورهای عضو سازمان جهانی تجارت به این دلیل 
اقتصادی که گسترش آزادسازی تجاری موجب رونق بیشتر اقتصاد
جهان- به ویژه در شرایط پس از ۱۱ سپتامبر که اقتصاد جهان 
در آستانه رکود قرار گرفته - می‌شود و به این دلیل نهادی 
و ساختاری که ناکامی چهارمین نشست کنفرانس وزیران در
شروع دور جدید- پس از ناکامی دو سال قبل نشست سیاتل و
تلاشهای دو ساله اخیر- موجب بی توجهی جهانیان به نظام 
تجاری چندجانبه جهان و بدتر از آن بازگشت کشورها به 
سیاستهای حمایتگرایانه می‌شود، خواستار آن هستند تا نشست 
دوم این دور جدید را آغاز کنند. بدیهی است که دور جدید
باید به موضوعات جدید بپردازد. بر همین اساس فهرست 
موضوعاتی که در دستور کار دور جدید قرار گرفته و در
پیش نویس‌های اسناد تهیه شده برای نشست وزیران بدان 
اشاره شده مواردی همچون سرمایه گذاری، رقابت، شفافیت در
خریدهای دولتی، تسهیل تجاری، ارتباط بین محیط زیست و
تجارت را در بر دارد. البته در کنار این موضوعات جدید
موضوعات مناقشه آمیز قبلی همچون تجارت محصولات کشاورزی و
حذف یارانه‌های صادراتی، مقررات و قواعد ضد دامپینگ، 
ارتباط بین حقوق مالکیت فکری و بهداشت عمومی و اصلاح 
نظام حل و فصل اختلافات سازمان جهانی تجارت نیز مطرح 
هستند. 
تدوین مقررات و قواعد عام درباره این موضوعات گسترده آن 
هم برای ۱۴۲ کشور عضو سازمان جهانی تجارت که دارای درجات 
مختلف از توسعه و پیشرفت هستند و منافع و علائق آنها
بعضا نیز متضاد می‌باشد کار ساده‌ای نیست. بر همین اساس 
ما شاهد واکنش‌ها و موضعگیریهای متفاوت فردی و گروهی 
کشورهای مختلف نسبت به موضوعات دستور کار دور جدید
مذاکرات تجاری جهان هستیم. این موضوعی است که در قسمتهای 
بعدی مورد بررسی قرار خواهد گرفت. 

۱۱ سپتامبر رسانه‌های غرب و ما

اشاره: حادثه ۱۱ سپتامبر و حمله به برج‌های تجارت جهانی و
ساختمان پنتاگون، از نظر بسیاری از صاحبنظران و متفکران، 
نقطه عطفی در تغییرات و آرایش سیاسی - اقتصادی در عرصه 
بین الملل خواهد بود. از همان اولین لحظه‌های وقوع این 
حادثه، رسانه‌های خبری جهان نقشی اساسی و تعیین کننده در
تهییج و ترغیب افکار عمومی و نیز اطلاع رسانی موضوع از
ابعاد مختلف این فاجعه داشتند. شبکه N تلویزیونی. N. C بعد
از حمله با عباراتی همچون: «آمریکا زیر آتش»، «جنگ جدید» 
و «تهاجم علیه ترور» به پوشش خبری این واقعه پرداخت. 
بررسی چند و چون این اطلاع رسانی و نحوه سمت و سوی اخبار، 
موضوع قابل تامل اکثر کارشناسان و صاحبنظران در این 
مدت بوده است. حضور فعال شبکه تلویزیونی الجزیره به 
عنوان رسانه‌ای خارج از چارچوبهای منطقه‌ای و علایق 
رسانه‌ای غرب در قلب حوادث اخیروجنگ در افغانستان، بر
حساسیت موضوع افزوده است. بررسی و تبیین این موضوع و نقش 
رسانه‌های کشورمان در چگونگی پرداخت و ارایه اخبار و
گزارش‌ها این حادثه و حوادث بعد از آن موضوع گفت وگوی ما
با دو تن ازصاحبنظران کشورمان آقایان دکتر عقیلی سردبیر
رسانه فصلنامه تخصصی وسایل ارتباط جمعی و مراد ویسی دبیر
سرویس بین الملل روزنامه نوروز و مدرس دانشکده خبر است 
که از نظرتان می‌گذرد. 
فرهنگ و اندیشه 
* برخورد رسانه‌ها و شبکه‌های خبری معروف جهان به ویژه 
شبکه‌های خبری آمریکا را با حادثه یازدهم سپتامبر چگونه 
ارزیابی می‌کنید. تا چه اندازه این برخورد، حرفه‌ای، همه 
جانبه و بیطرفانه بوده است. آیا نقش آنها منفی و در جهت 
دامن زدن جنگ بوده و یا دارای جهت گیری مثبت بوده است؟ 
- دکتر عقیلی: از اولین ساعات پس از وقوع حادثه ناگوار
۲۰ شهریور در آمریکا، رسانه‌های آمریکایی با استفاده از
روش‌های انگاره سازی به درج اخبار، گزارش‌ها و تصاویری 
پرداختند که جملگی موید این واقعیت اند که این رسانه‌ها
از مسیر بیطرفی و اصول حرفه‌ای خود خارج شده‌اند. این 
انگاره سازی‌ها که با هدف القای تعابیر ساختگی به عنوان 
حقیقت در اذهان مردم و مخاطبین صورت گرفت متاسفانه قبلا
نیز مورد استفاده رسانه‌های غربی قرار گرفته بودند. 
حادثه بمبگذاری در بوینوس آیرس آرژانتین در سال ۱۳۶۳، 
حادثه بمبگذاری الخبر در عربستان سعودی، حادثه 
بمبگذاری در اکلاهماسیتی در سال ۱۳۷۴، سقوط هواپیمای 
بوئینگ ۷۴۷ تی. دبلیو ای، حادثه بمبگذاری در بازی‌های 
المپیک آتلانتا در سال ۱۳۷۵ و نحوه بازتاب این حوادث با
این هدف انجام گرفت تا این ذهنیت را در اذهان مخاطبان به 
وجود آورند که هر اقدام تروریستی که در آمریکا و خارج آن 
که به نحوی با منافع آمریکا ارتباط دارد، صورت پذیرد
باید مربوط به خاورمیانه باشد. جنگ انگاره‌ها که در طول 
چند سال گذشته توسط رسانه‌های غربی شدت بیشتری یافته است، 
به نظر می‌رسدهمزمانی معناداری با عملکرد سیاستمداران 
داشته باشد به این معنی که هر زمان که سیاستمداران به 
سپر بلایی نیاز داشته باشند تا بر اعتبار خود بیفزایند و
یا بر کمبودهای سیاسی خود پوشش مناسبی قراردهند و یا
علل سیاست‌های ناکام خود را به گردن کسی بیندازند و یا
بهانه‌ای برای مداخله در امور داخلی و منطقه‌ای سایر ملل 
پیدا کنند، با کمک رسانه‌های خود با این روش‌ها به توجیه 
مسایل و جلب آرای عمومی می‌پردازند. 
چاپ تصاویر صلیب و یا صلیب در حال آتش گرفتن در کنار
خرابه‌های ناشی از حمله تروریستی به ساختمان‌های مرکز
تجاری نیویورک و یا نمایش فیلم آرشیوی شادی فلسطینیان که 
مربوط به جنگ خلیج فارس است همزمان با عزاداری مردم 
آمریکا، عنوان کردن جنگ صلیبی در سال گفت وگوی تمدنها، 
از جمله این انگاره سازی رسانه‌ای می‌باشند. باید اذعان 
کرد زشتی اعمال این حرکات در مواردی کمتر از خود این 
حرکات نیست متاسفانه در مورد عملکرد رسانه‌های غربی 
باید گفت که نه تنها بیطرفانه و حرفه‌ای عمل نکردند بلکه 
ما شاهد نوعی وابستگی رسانه‌ای به دولت و بالعکس آن یعنی 
وابستگی دولت به رسانه‌ها بودیم. از طرفی شاهد نوعی 
انسداد اطلاعاتی و سانسور از طرف رسانه‌های غربی پس از
حمله تروریستی به آمریکا و متعاقب آن در جریان حمله 
آمریکا به مردم بی گناه و درمانده افغانستان بوده‌ایم که 
در مواردی خارج از اصول اخلاق حرفه‌ای و مبانی بیطرفی و
حرفه‌ای روزنامه نگاری بوده است. برخی از این شیوه‌ها که 
دارای نقش منفی در جهت دامن زدن به جنگ بوده، فریب افکار
عمومی از طریق شیوه‌های تبلیغاتی و تغییر اذهان عمومی 
مردم می‌باشد. آنچه که در اینجا از همه تاسف بارتر است 
اینکه هنگامی که پای سیاست و مقاصد رهبران پیش می‌آید به 
مردم عادی اهمیت داده نمی‌شود و آنها قربانی اهداف سیاسی 
و اقتصادی صاحبان قدرت می‌شوند. 
- مراد ویسی: واقعه ۱۱ سپتامبر از دید کسانی که با خبر
سروکار دارند به عنوان مهمترین خبر جهان بعد از جنگ 
جهانی دوم نام برده شده است، چرا که از دیدگاه حرفه‌ای، 
ویژگی‌های این خبر چه به لحاظ سطح فراگیری و چه از نظر
تعداد مخاطب، در سطوح بسیار عالی قرار داشت بنابر این، 
هیچ رسانه نوشتاری، شنیداری و بصری و حتی الکترونیکی در
جهان نبوده که به این خبر نپرداخته باشد. اگر چه ممکن 
است سطح پرداخت آنها به این واقعه، متفاوت باشد. اما از
نظر چگونگی برخورد بامساله به نظرمی رسد هر رسانه‌ای در
هر منطقه‌ای از جهان با توجه به تواناییهای طبیعی و
ماهوی خودش به این خبر پرداخته است به طور طبیعی از
رسانه هایی که در سطح محلی و ملی بر مخاطبین خود
تاثیرگذار بوده‌اند نمی‌شود انتظار داشت که بعد از این 
واقعه در مورد انعکاس این خبر در سطح جهانی و منطقه‌ای 
اثرگذار بوده و با دید منطقه‌ای و بین المللی با آن 
برخورد کرده باشند. به عبارتی، این واقعه، قدرت رسانه‌ها
را تغییر نداده و خبری بوده با این ویژگی‌های مهم، منتهی 
هر رسانه با سطح قدرت خودش با آن برخورد کرده است. 
نکته دیگر اینکه این خبر می‌توانست از سوی رسانه‌ها به 
عنوان یک موضوع آموزشی مناسب در نحوه برخورد رسانه‌ها با
یک خبر در ۳ سطح مورد توجه قرار بگیرد یکی در سطح ملی 
خودمان که در مجموع، عملکرد رسانه‌های دولتی و غیردولتی 
ما در برابر این حادثه قوی نبوده، چه در سطح اطلاع رسانی 
و چه در سطح تحلیل وقایع. 
در فضای منطقه‌ای به نظرمی آمد که رسانه هایی که در
مناطق پیرامونی و منطقه خاورمیانه، فعالیت داشتند به جز
شبکه الجزیره و برخی روزنامه‌های لبنان، بقیه تا حدود
زیادی تحت تاثیر رسانه هایی بوده‌اند که فراگیری 
بین المللی داشتند. در این واقعه، به نظر من رسانه‌های 
بصری و شبکه‌های تلویزیونی و ماهواره‌ای با فاصله بیشتری 
نسبت به رسانه‌های نوشتاری عمل کرده‌اند و میزان 
تاثیرگذاری شان خیلی بیشتر بوده است. 
در آمریکا، با توجه به نوع تحلیلی که مقامات آمریکا از
برخورد رسانه‌ها کردند، نوع برخورد آنها با این واقعه 
بسیار کنترل شده بود. اگرچه حتی در مرحله‌ای هم که کنترل 
شده نبود، بعضا خیلی از آنها مجبور شدند بپذیرند که 
ممکن است یک شبکه منطقه‌ای مثل الجزیره از آنها بهتر عمل 
کند. ولی در مجموع به نظرم می‌آید که این قضیه یک موضوع 
آموزشی خوب برای روزنامه نگاران و خبرنگاران جهان بود که 
می تواند سالهای متمادی موضوع مطالعه مراکز مطالعاتی 
روزنامه نگاری رسانه‌ای و دانشگاههایی باشد که با بحث 
روزنامه نگاری و رسانه‌ها سروکار دارند. 
* عملکرد شبکه الجزیره را تا چه اندازه منطبق بر اصول 
حرفه‌ای می‌دانید. به نظر شما این شبکه خبری در مقایسه 
با سایر شبکه‌های خبری عمده جهان، از چه وضعیتی برخوردار
است و علت رشد آن چیست؟ در این راستا، عملکرد صدا و سیما
را چگونه ارزیابی می‌کنید؟ 
- دکتر عقیلی: اگر در جنگ خلیج فارس، سی. ان. ان اولین 
شبکه تلویزیونی ماهواره‌ای بود که آخرین اخبار و اطلاعات 
جنگ را سریعا به اطلاع مخاطبین خود رساند و در این راه 
بر اعتبار خود افزود باید اذعان کرد در حمله به 
افغانستان، این نقش را شبکه الجزیره به عهده گرفت. این 
شبکه با داشتن دفاتر نمایندگی و امکانات وسیع فنی، 
انسانی و حرفه‌ای، آمادگی کاملی جهت به تصویر کشیدن حمله 
به افغانستان داشت. اولین فیلم‌های خبری مربوط به حمله 
را الجزیره پخش کرد و تقریبا بسیاری از شبکه‌های جهانی 
و منطقه‌ای و حتی ملی با پخش اخبار تصویری ارسالی 
الجزیره، بر اعتبار این شبکه افزودند. 
علت رشد این شبکه، مدیریت غیردولتی، سرمایه گذاری وسیع، 
به کارگیری نیروهای حرفه‌ای و تخصصی و از همه مهمتر، 
داشتن دفاتر خبری در بسیاری از گلوگاه‌های خبری جهان 
می باشد. الجزیره، امروز به عنوان شبکه تلویزیونی عربی و
منطقه‌ای در راه باز کردن جای خود در بین شبکه‌های جهانی 
است. 
اما در مورد عملکرد صدا و سیما باید بگویم که صدا و سیما
در مورد ارسال اخبار حمله به افغانستان همانند موارد
قبلی، نقشی واسطه داشته و بیشتر اخبار خود را با استفاده 
از تصاویر و گزارش‌های دیگر شبکه‌های خبری نمایش داده 
است. این موضوع شامل مطبوعات و دیگر رسانه‌های بومی نیز
می باشد. با عنایت به اینکه در مجاورت افغانستان قرار
داریم، انتظار می‌رفت تولید بومی خبر و گزارش‌های وسایل 
ارتباط جمعی ما از افغانستان سهم بیشتری داشته باشد. 
- مراد ویسی: شبکه تلویزیونی الجزیره امروز از عناصر
قدرت ملی قطر است. به طور سنتی، عناصر قدرت ملی در
کشورها با پارامترهایی مثل وسعت سرزمین، کیفیت جمعیت 
 (برای مثال، با سواد بودن جمعیت)، قدرت اقتصادی، قدرت 
نظامی و وضعیت نخبگان و روشنفکران یک کشور ممکن است 
ارزیابی شود. اما امروز، شبکه الجزیره نشان داد که یک 
رسانه یا شبکه تلویزیونی می‌تواند سبب افزایش قدرت ملی و
موقعیت منطقه‌ای یک کشور بشود. امروز دنیا قطر را بیش از
هر چیزی با شبکه الجزیره می‌شناسد. در واقع می‌شود گفت 
به همان اندازه که مساله نفت و گاز در قدرت ملی قطر موثر
است، شبکه الجزیره نیز در تعیین جایگاه و قدرت منطقه‌ای 
و بین المللی قطر، نقش ایفا می‌کند. از نظر حفظ اصول 
حرفه‌ای نیز، شبکه الجزیره با تحولات جاری، برخورد
مناسبی کرده است. الجزیره با پرسنلی حدود ۴۳۰ نفر و ۳۲
شعبه درخارج ازقطر، یکی از بهترین نمونه‌های مدیریت 
رسانه‌ای را به نمایش گذاشته و در واقع ثابت کرد که 
عملکرد حرفه‌ای یک رسانه، الزاما رابطه مستقیمی با حجم 
و تعداد پرسنل او ندارد و اصولا سازمان و ساختار
پیچیده‌ای هم نیاز ندارد بلکه موفقیت یک رسانه بیشتر به 
نحوه نگرش و تفکرات مدیران، پرسنل و مدیریت خبر آن بستگی 
دارد من از نزدیک، در اجلاس اخیر وزرای خارجه کشورهای 
اسلامی در قطر، عملکرد حرفه‌ای خبرنگاران و گزارشگران 
شبکه الجزیره را مشاهده کرده‌ام که در گروه‌های دو و
حداکثر سه نفره، بسیار فعال و حرفه‌ای عمل می‌کردند. 
نکته جالب در برخوردهای این شبکه آن است که اخبار صرف 
ارائه نمی‌کند بلکه سعی می‌کند به اخبار زاویه نگرشی 
بدهد بدون اینکه در اصل خبر و امانت خبررسانی، دچار لغزش 
شود. 
یکی از نکات مثبت شبکه الجزیره در برخورد با وقایع ۱۱
سپتامبر، استفاده انبوه از دیدگاه صاحبنظران و طرفین 
مختلف این واقعه و بحران و همچنین به کارگیری مناسب
گزارش‌های زنده خبری است. شبکه الجزیره در مرحله دوم این 
رویداد یعنی آغاز حمله آمریکا به افغانستان نیز عملکرد
بسیار حرفه‌ای و در برخی موارد، بی سابقه از خود نشان 
داده است. به نظر می‌آید در بررسی دلایل رشد این شبکه، 
دو نکته را باید در نظر داشت: اول، پذیرش جایگاه مستقل 
الجزیره از سوی دولت قطر و دوم، توجه الجزیره به منافع 
ملی قطر به جای ملاحظات دولت قطر. 
اما در موردصداوسیما، من فکر می‌کنم دراین رسانه در
تهیه گزارش‌های خبری و تحلیلی از وقایع اخیر، الزامی در
هماهنگی کامل با دولت وجود ندارد و صداوسیما به عنوان یک 
رسانه عمل می‌کند نه یک نهاد دولتی. به این ترتیب این 
رسانه در برخی موارد با سیاست‌های کلی نظام و کشور در
مورد بحران افغانستان، دچار تناقض می‌شود. 
از سوی دیگر در مورد انتقال سریع، دقیق و جامع اخبار نیز
به نظر می‌آید که صداوسیما با رسانه‌های بین المللی و
منطقه‌ای فاصله بسیار زیادی دارد. در حالی که یک 
ضربالمثل رسانه‌ای می‌گوید: "خبر فاسد شدنی‌ترین چیز در
دنیاست". متاسفانه در یک بررسی مقایسه‌ای من به این 
مساله رسیدم که اختلاف فاصله زمانی پخش اخبار شبکه 
الجزیره در روز اول با اخبار تلویزیون جمهوری اسلامی در
مورد حمله به برجهای مراکز تجارت جهانی، حدود ۲۰۱۵
دقیقه بوده است و این، برای یک شبکه تلویزیونی، مناسب
نیست. آن هم با حجم وسیعی از نیروها و امکانات که اساسا
به لحاظ سخت افزاری و پرسنلی صداوسیمای ما دارد وبا
امکانات شبکه الجزیره قابل قیاس نیست. 
* اساسا رسانه‌ها در هنگام بحران‌های سیاسی، اجتماعی، 
بین المللی و ملی، از چه جایگاهی برخوردارند و با توجه 
به پیچیدگی‌های هر بحران، چگونه می‌توانند ضمن حفظ
شاخص‌های حرفه‌ای - علمی، نقش مثبتی در روند حل مساله 
ایفا کنند؟ 
مراد ویسی: رسانه‌ها برای برخورد با هر واقعه یا بحران 
بین المللی با این سطح، چند متغیر را در نظر می‌گیرند. 
یکی از آن حساسیت‌ها و دغدغه‌های ژورنالیستی خودشان است 
که شامل ارائه سریع، دقیق و جامع خبر است. نکته دیگر
اینکه هر رسانه‌ای ناچار است به ملاحظات منافع ملی و
نظام سیاسی که در آن زندگی و فعالیت می‌کند توجه داشته 
باشد. منتهی همیشه می‌شود با نوعی مدیریت و مهندسی فکر
و ایده، بین این دونوعی تعادل و هارمونی بوجود آورد که 
هر دو ضلع قضیه در اوج خودش حفظ شود. 
من معتقدم شبکه الجزیره قطر هر دو کار را می‌کند، هم به 
لحاظ خبری کاملا در سطوح عالی روزنامه نگاری و حرفه‌ای 
برخورد می‌کند و هم به جای اینکه به منافع ملی و دولت 
ضربه بزند به عنوان یک اهرم قدرت برای دولت قطر مطرح شده 
و آن را تقویت می‌کند. یعنی عملکرد شبکه الجزیره به 
گونه‌ای است که هم ملاحظات حرفه‌ای و مخاطبین خود را
رعایت و حفظ می‌کند و تعداد آنها را رشد می‌دهد و هم از
سوی دیگر، منافع ملی و جایگاه و نقش قطر را در نظام 
بین المللی و منطقه‌ای ارتقا می‌دهد. نمونه شبکه الجزیره 
نشان می‌دهد که می‌توان این دو متغیر را با هم جمع کرد; 
در صورتی که درایت و تدبیر از سوی رسانه‌ها اعمال شود. 
دکتر عقیلی: رسانه‌ها اگر در هنگام بروز بحران‌های سیاسی 
مثل جنگ و منازعات، موضعی بیطرفانه اتخاذ کنند و به جای 
به کارگیری روش هایی که متاسفانه می‌تواند باعث تشدید
جنگ شود، روش‌های تنش زا و صلح طلبانه استفاده کنند
می توانند به بشریت کمک کنند. امروزه، متاسفانه بحث 
صلح طلبی در معنای تاریخی و گسترده آن از طرف رسانه‌های 
بین المللی دنبال نمی‌شود و صلح طلبی به این معنا که جنگ 
اعم از تدافعی یا تهاجمی بودن آن فاقد حقانیت اخلاقی است 
و اینکه جنگ در درازمدت برای حصول اهداف مطلوب، بی تاثیر
است; از طرف رسانه‌های بین المللی تبلیغ نمی‌شود. در
حالی که صلح طلبی بر مبنای گفت وگو که بر امکان استفاده 
از قدرت بدون خشونت تاکید دارد باید توسط روزنامه نگاران 
مستقل، حرفه‌ای و جهانی تبلیغ شود. 

امام منتظردر آیات و روایات

سیدصدرالدین صدر
ترجمه: محمدجواد نجفی 
کسی که کتابهای علمای اعلام مخصوصا کتابهای برادران اهل 
تسنن ما را مطالعه کند کم مسئله‌ای ازمسائل را نظیر
مسئله مهدی خواهد یافت که احادیث مستفیضه بلکه متواتره 
درباره آن وارد شده باشد و علماء و بزرگان علم حدیث با
اختلاف طبقاتی که دارند آن احادیث را خارج و نقل کرده 
باشند. 
آری بعضی از مسائل اصولی و فروعی در بین برادران سنی ما
وجود دارد که مورد اتفاق و اجتماع آنها است و آنچه که از
طریق آنان درباره مهدی منتظر (عج) وارد شده راجع به آن 
مسائل وارد نشده، لذا امروز بلکه ازعهد نزدیک مسائل 
مذکوره برای آنان مورد اتفاق و مسئله مهدی (عج) برای 
ایشان محل نظر قرار گرفته. 
آری احادیث مهدی (عج) را عده‌ای از صحابه گرامی و امهات 
مومنین (یعنی زنان پیغمبر) با اندک اختلافی در اجمال و
تفصیل از پیغمبر خدا (ص) روایت کرده‌اند. 
از جمله پیشوایان اهل تسنن که احادیث مهدی منتظر (عج) را
به طور اجمال و تفصیل نقل کرده‌اند: بخاری، مسلم، ترمذی، 
نسایی، ابوداود وابن ماجه است. 
ازجمله بزرگان اهل تسنن که حافظ و ناقل احادیث مهدی (عج) 
بوده‌اند: امام احمد حنبل، ابوالقاسم طبرانی، ابونعیم 
اصفهانی، حمادبن یعقوب روجنی و حاکم صاحب مستدرک است. از
جمله علمای اعلام اهل تسنن که ناقل احادیث مهدی بوده‌اند: 
کنجی، سبط بن جوزی، خوارزمی، ابن حجر، ملا علی متقی، 
صاحب کنزالعمال، شبلنجی، قندوزی و غیرهم. 
بعضی از علمای اهل تسنن کتاب جداگانه‌ای درباره مهدی (عج) 
نوشته‌اند ازقبیل: مناقب مهدی و نعت مهدی و چهل حدیث 
تالیف ابونعیم اصفهانی کتاب بیان در اخبار صاحب الزمان 
تالیف ابوعبدالله کنجی، کتاب برهان درباره صاحبالزمان 
تالیف ملاعلی متقی صاحب کنزل العمال، کتاب اخبار مهدی 
تالیف حمادبن یعقوب روجنی، کتاب عرف وردی در اخبار مهدی 
و کتاب علامات مهدی تالیف جلال الدین سیوطی، کتاب قول 
مختصر در علامات مهدی منتظر تالیف ابن حجر عسقلانی و غیر
ذلک. 
آری، احادیث نبوی که از طرق برادران سنی ما درباره مهدی 
منتظر و قائم آل محمد (ص) وارد شده از لحاظ کثرت و انتشار
بلکه تواتر نزد آنان مافوق حد احصاء و شماره است. 
ابن حجر در کتاب صواعق صفحه (۹۹) از قول ابوحسین ابری 
می گوید: اخبار از طرف حضرت محمد (ص) با کثرت راویان 
به طور تواترو انتشار راجع به خروج مهدی و اینکه آن حضرت 
از اهل بیت است وارد شده. 
شبلنجی در صفحه (۲۳۱) کتاب نورالابصار می‌گوید: اخبار
به طور تواتر از رسول خدا (ص) وارد شده که مهدی از اهل 
بیت است و آن بزرگوار زمین را پر از عدل خواهد کرد. 
زینی دحلان در جزء دوم فتوحات اسلامیه، صفحه (۳۲۲) 
می گوید: احادیثی که ظهور مهدی در آنها ذکر شده زیاد و
متواتر است. قسمتی از آن احادیث صحیح و قسمتی حسن و
قسمتی ضعیف قسمت سوم (از آن دو قسم) بیشتر است، ولی قسم 
سوم به جهت زیادی احادیث و کثرت راویان بعضی از آن 
روایات به طوری بعضی دیگر را تقویت می‌کند که (برای 
انسان) قطع پیدا می‌شود. 
نیز در صفحه مذکوره جزء دوم همان کتاب می‌گوید: علامه 
محمدبن رسول برزنجی در آخر کتاب اشاعه فی اشراطالساعه 
اشاره کرد: اخباری که در آنها ذکر مهدی شده به حد یقین 
آن حضرت از فرزندان فاطمه است و اینکه زمین را پر از عدل 
خواهد کرد قطعی است. 
این قسمتی از تصریحات علمای اعلام اهل تسنن بود که به 
وسیله اخبار منتشره و متواتره درباره مهدی گفته شده و
قطع به معنای این احادیث و اعتقاد به امر مهدی معین است. 
آیا به حسب قواعد مقرره جائز است که انسان درباره این 
موضوع مجادله کند تا چه برسد به اینکه آن راانکارنماید؟!. 
اگر ما از این تصریحات و شهادتهای اهل تسنن صرف نظر کنیم 
و در احادیث این باب از لحاظ سند و دلالت حدیث نظر
نماییم می‌توانیم آن احادیث را به سه دسته تقسیم نماییم: 
دسته اول: احادیثی هستند که سند آنها صحیح، دلالت آنها
 (بر معنای خود) ظاهر، خالی از هر شک و ریب و علما و
بزرگان علم حدیث به صحیح یا حسن بودن این احادیث تصریح 
کرده‌اند، حاکم (که از علماء اهل تسنن است) در کتاب
مستدرک به صحیح بودن بعضی از آن احادیث به شرط اینکه 
بخاری و مسلم (آن را نقل کرده باشند) شهادت داده 
بنابراین درباره عمل کردن به این اخبار و اعتقاد به 
معنای آنها شکی نخواهد بود. 
دسته دوم: اخباری است که از جهت سند صحیح نیستند ولی 
دلالت بر معنا (یعنی به وجود مقدس مهدی (عج)) می کنند و
طبق قواعد مقرره نیز باید به آنها عمل کرد زیرا که ضعف 
این گونه اخبار به وسیله اخبار دسته اول جبران می‌شود و
مشهور بلکه اجماعا به مضمون این قبیل اخبار عمل می‌کنند. 
دسته سوم: اخباری هستند که در آنها خبر صحیح و ضعیف پیدا
می شود ولی چون با اخبار مستفیضه و متواتره مخالفند
چنانچه نشود آنها را تاویل و تفسیر کرد لازم است که 
این گونه خبرها را رد کرد و از آنها اعراض نمود مثل آن 
اخباری که می‌گویند: اسم مهدی (عج) احمد و اسم پدرش موافق 
با اسم پدر رسول خدا (ص) است، یا اینکه مهدی از اولاد
ابومحمد حسن زکی است، زیرا که اینها اخباری هستند که شاذ
و نامقبولند و علماء مشهور از آنها اعراض کرده‌اند. 
ممکن است که گفته شود: منشا ورود قسمت اول این گونه 
اخبار این باشد که اسم مهدی (عج) با اسم رسول خدا (ص) 
موافق باشد و راوی گمان کرده که احمد است، با اینکه 
روایات مستفیضه وارد شده که نام آن بزرگوار محمد بوده. 
همچنانکه گمان می‌رود قسم دوم و سوم این قبیل احادیث 
ساختگی وجعلی دینار و درهم باشد و ان شاءالله به همین 
زودی از تفصیل این مجمل و حقیقت امر بااطلاع خواهیم شد. 
در اینجا نکته‌ای است که از تنبیه و اشاره به آن ناچاریم 
و آن این است که بعضی از قسمت اول و دوم این طور اخبار
که (ظاهرا دو یا سه حدیث باشد) مشتمل بر اموری هستند
که ضرورت و تتبع و تاریخ برخلاف آنها قیام کرده. قواعد
مقرره در علم اصول می‌گویند: حدیث در موقعی که مشتمل بر
جمله‌های متعدده‌ای باشد و هر یک از آن جمله‌ها بنفس 
خود مستقل باشد و اجماع علماء برخلاف بعضی از آن جمله‌ها
قیام کرده باشد واجب است که آن جمله را رد کرد و مابقی 
آن حدیث را گرفت. گرچه حضرت فاضل فرید و جدی افندی صاحب
دایره المعارف عمل کردن به این قاعده را قبول ندارد و رد
کردن این گونه حدیثی را واجب می‌داند اگرچه رای ما
اینطور نیست ولی ما هم با عقیده او موافقیم و مابقی 
احادیث درباره اثبات مطلوب ما کافی خواهد بود. 
۱. آیات شریفه قرآن درباره مهدی ۲. احادیث نبوی 
راجع به مهدی ۳. خطبه‌های علوی راجع به مهدی ۴. تصریحات 
علما، راجع به مهدی 
آیات شریفه قرآن 
۱- در نهج البلاغه جلد سوم، صفحه (۱۹۹) امیرالمومنین 
علی (ع) می فرماید: دنیا بعد از عناد و دشمنی خود
به جانب ما برمی گردد آنطور که شتر بدخوی گزنده بسوی بچه 
خود برگردد، پس آن بزرگوار این آیه شریفه را تلاوت کرد: 
و نرید ان نمن علی الذین استضعفوا فی الارض و نجعلهم 
ائمه و نجعلهم الوارثین. (۱) 
ابن ابی الحدید در جلد چهارم شرح نهج البلاغه، صفحه 
 (۳۳۶) در ذیل آیه سابق الذکر می‌گوید: علماء ما اهل تسنن 
می گویند: این آیه اشاره‌ای است به آن امامی که مالک 
زمین و مسلط بر ممالک خواهد شد. 
۲- در کتاب عقدالدرر در باب هفتم از نعیم بن حماد از
تفسیر ثعلبی در تفسیر قول خدای سبحان که می‌فرماید: 
حمعسق (۲) از قول ابن عباس می‌گوید: معنی ح: جنگی است که 
بین قریش و موالی اتفاق می‌افتد و قریش بر موالی غلبه 
پیدا می‌کنندم: سلطنت بنی امیه، ع: برتری و علو
بنی عباس، س: نور و رفعت مهدی (عج) ق: نزول عیسی. مولف 
گوید: بعضی از آنان از تفسیر مذکور اینطور ذکر کرده‌اند
که س: نور و رفعت مهدی وق قوت عیسی بن مریم. 
۳- ابن حجر در کتاب صواعق، صفحه (۹۶) در تفسیر آیه شریفه: 
وانه لعلم للساعه (۳) از مقاتل بن سلیمان (که از مفسرین 
مشهور اهل تسنن است) و تابعین او نقل می‌کند که آیه 
مذکوره در شان مهدی (عج) نازل شده، عین این موضوع را در
کتاب اسعاف الراغبین صفحه (۱۵۶) نقل نموده است. 
۴- در کتاب نورالابصاردر صفحه (۲۲۸) از ابی عبدالله 
کنجی از قول سعیدبن جبیر در تفسیر آیه شریفه: 
لیظهره علی الدین کله و لوکره المشرکون (۴). 
نقل کرده که منظور مهدی است که از فرزندان فاطمه 
رضی الله عنها باشد. مولف گوید: آنچه را کنجی نقل کرده 
در کتاب بیان فی اخبار صاحبالزمان که در ایران چاپ شده 
نیز موجود است. 
۵- در کتاب ینابیع الموده، صفحه (۴۴۳) از کتاب مناقب
خوارزمی در ذیل حدیث طولانی از جابربن عبدالله انصاری 
نقل می‌کند که گفت: یهودی آمد خدمت رسول خدا (ص) و چند
پرسش کرد و بعد از آن ایمان آورد. از جمله پرسشهایی که 
آن یهودی کرد پرسش از اوصیاء پیغمبر خدا بود؟ رسول خدا
فرمود: اوصیاءمن دوازده نفرند و نام هر کدام از آنان 
را پس از دیگری بیان کرد تا به نام امام حسن عسکری رسید
و فرمود: بعد از امام حسن عسکری فرزندش محمد است که به 
مهدی و قائم و حجت خوانده می‌شود. آن حضرت غائبمی شود
و بعد از غائب شدن خارج خواهد شد، موقعی که خارج شود
زمین را پر از عدل و داد می‌کند آنطور که پر از جور و
ظلم شده باشد. 
خوشا به حال آن مردمی که در غیبت آن بزرگوار صبر کنند، 
خوشابه حال آن افرادی که در محبت او استقامت نمایند، 
آنان همان اشخاصی هستند که خدا در قرآن خود در وصفشان 
فرموده: هدی للمتقین الذین یومنون بالغیب (۵). 
نیز درباره آنان می‌فرماید: اولئک حزبالله الاان 
حزبالله هم المفلحون (۶) تا آخر حدیث. 
۶- نیز در کتاب نام برده، صفحه (۴۴۷) از کتاب فوائد
السمطین از حسن بن خالد از حضرت علی بن موسی الرضا (ع) در
حدیثی که نام مهدی در آن برده شده و این که آن حضرت 
چهارمین فرزند امام رضا (ع) است روایت کرده که فرمود: 
وقتی مهدی خارج شود زمین به نور پروردگارخود روشن 
خواهد شد تا آنجا که آن بزرگوار فرموده: مهدی همان کسی 
است که منادی از آسمان برای او ندایی می‌کند- که جمعی 
اهل زمین آن ندا را می‌شنوند. 
احادیث نبوی راجع مهدی (عج) 
۱- ابن حجر در کتاب صواعق، صفحه (۹۷) ازاحمد و ابوداود و
ترمذی از رسول خدا (ص) روایت کرده که فرمود: دنیا از بین 
نمی رود یا فرمود: منقضی نمی‌شود تا مردی از اهل بیت من 
مالک عالم گردد. الی آخره. درکتاب اسعاف الراغبین، صفحه 
 (۱۴۸) نیز این حدیث را نقل نموده. 
۲- نیز ابن حجر در همان صفحه از کتاب نامبرده از ابوداود
و ترمذی از رسول الله (ص) روایت کرده که فرمود: "اگر از
دنیا باقی نماند مگر یک روز خدا آن روز را طولانی خواهد
نمود تا اینکه مردی را از اهل بیت من مبعوث نماید. الی 
آخره". در کتاب اسعاف الراغبین، صفحه (۱۴۸) مثل این حدیث 
را نقل کرده است. 
۳- درکتاب نورالابصار، صفحه (۲۲۹) از علی بن ابی طالب از
رسول الله (ص) روایت کرده که فرمود: اگر از دنیا بیشتر از
یک روز باقی نماند خدا مردی را از اهل بیت من مبعوث 
خواهد کرد. تا آخر روایت. راوی گوید: این حدیث را
ابوداود هم در کتاب سنن خود نقل کرده است. 
۴- نیز در کتاب نورالابصار، صفحه (۲۳۱) از ابوهریره 
رضی الله عنه از رسول خدا (ص) روایت کرده که فرمود: 
قیامت قیام نمی‌کند تا مردی از اهل بیت من مالک (دنیا) 
شود. تاآخر روایت. 
۵- درکتاب اسعاف الراغبین، صفحه (۱۵۱) از احمد و ماوردی 
از پیغمبر اکرم (ص) روایت کرده که فرمود: شما را به مهدی 
مژده باد. الی آخره. در کتاب نورالابصار، صفحه (۱۵۱) مثل 
این روایت را نقل نموده. 
۶- درکتاب نورالابصار، صفحه (۲۳۰) از احمد از ابوسعید
خدری از پیغمبر اکرم (ص) روایت کرده که فرمود: من شما را
به مهدی بشارت می‌دهم تاآخر حدیث. 
۷- در کتاب ینابیع الموده، صفحه (۴۳۲) از قتاده نقل کرده 
که گفت: من بسعید بن مسیب گفتم: آیا مهدی بر حق است؟ گفت: 
آری، مهدی بر حق است و از فرزندان فاطمه خواهد بود. تا
آخر روایت. 
۸- نیز در همان صفحه از کتاب نام برده از علی بن 
ابیطالب از پیغمبر خدا (ص) روایت کرده که فرمود: اگر از
دهر بیشتر از یک روز باقی نماند خدا مردی را از اهل بیت 
من مبعوث خواهد کرد. الی آخر روایت. راوی گوید: این حدیث 
را ابوداود و احمد و ترمذی و ابن ماجه نیز روایت 
کرده‌اند. 
۹- نیز در کتاب ینابیع الموده از کتاب مسند احمد از حضرت 
محمد (ص) روایت کرده که فرمود: قیامت قیام نمی‌کند تا
اینکه زمین پر از ظلم و عداوت گردد، بعد از آن مردی از
عترت من خارج می‌شود که زمین را پر از عدل و داد نماید. 
الی آخر حدیث. 
۱۰- نیز در کتاب سابق الذکر، صفحه (۴۴۰) از موفق بن احمد
خوارزمی از عبدالرحمان بن ابی لیلا از پدر خود نقل کرده 
که گفت: پیغمبر اکرم (ص) در روز خیبر بیرق رابه علی بن 
ابیطالب داد و خدا فتح و فیروزی را به دست علی (ع) قرار
داد بعد از آن رسول خدا در روز غدیر خم به مردم اعلام 
کرد که علی بن ابیطالب مولای هر مرد و زن مومن و
مومنه‌ای است و مقداری از فضایل علی، فاطمه، حسن و
حسین (ع) را بیان کرد تا اینکه فرمود: جبرئیل به من خبر
داد: علی و فاطمه و حسنین بعد از من مظلوم خواهند شد. 
ادامه دارد
پی نوشت‌ها: 
۱- سوره قصص، آیه (۴۲۰- اول سوره شوری ۳۰- سوره زخرف، آیه 
 (۶۱۴۰- سوره توبه، آیه (۳۳۵۰- سوره بقره. آیه (۱۶۰- 
سوره مجادله، آیه (۲۳۷۰- سوره شعراء، آیه (۳). 

رئیس کمیسیون انرژی مجلس خطاب به 
کارفرمایان: تاخیر در اجرای 
پیمانکاران و
پروژه‌های فازاول تا سوم پارس جنوبی باید
جبران شود

تاخیر در توسعه میدان پارس جنوبی در فازهای اول، دوم و
سوم باید جبران شود. 
حسین آفریده، رئیس کمیسیون انرژی مجلس ششم در گفت وگو
با خبرنگار ما ضمن بیان این مطلب گفت: در جلسه‌ای که با
حضور مدیران عامل رکت‌های نفت و گاز >پارس، >پتروپارس 
شرکت ملی > گاز در هفته گذشته تشکیل شد به کارفرمایان 
و پیمانکاران این پروژه‌ها اعلام کردیم ; به منظور تحقق 
برنامه‌های پیش بینی شده در برنامه سوم توسعه - در بخش 
گازرسانی برای مصارف خانگی، صنعتی، نیروگاه‌ها و همچنین 
تزریق گاز در چاه‌های نفت برای تولید صیانتی - نباید دولت 
در انجام تعهدات خود دچار مشکل شود. 
آفریده با اشاره به این که شرکت پتروپارس ۱۸ درصد از
برنامه زمان بندی شده اجرای فاز اول توسعه میدان پارس 
جنوبی عقبتر است، گفت: این نگرانی وجود دارد که با
تاخیر در تحویل پروژه‌ها کشور در زمستان با قطعی گاز
مصرفی روبه رو شود. 
آفریده علت یک ماه از تاخیر پتروپارس را مشکل کارگران 
ایرانی و خارجی در عسلویه ذکر کرد و گفت: سایر مشکلات و
دلایل این شرکت از نظر کمیسیون انرژی مجلس قابل قبول 
نیست. 
وی افزود: توتال هم چند درصدی از برنامه‌های پیش بینی 
شده در اجرای فازهای ۲ و ۳ عقب است. 
رئیس کمیسیون انرژی اضافه کرد: خوش بینانه‌ترین زمان 
برای تحویل گاز استحصالی از فاز ۲ و ۳ برای انتقال به 
شبکه سراسری گاز کشور اواخر بهمن ماه امسال پیش بینی 
می شود در حالی که باید در شهریور ماه سال جاری اولین 
مرحله این فازها تحویل داده می‌شد. 
وی در پاسخ به سوال خبرنگار ما مبنی بر چگونگی پرداخت 
جریمه و هزینه‌های تاخیر در تحویل پروژه گفت: مساله فقط
تعویق و جریمه نیست بلکه تعهدات دولت با مشکل روبه رو
می شود و توسعه مصرف گاز در کشور به تاخیر می‌افتد. 
وی افزود: براساس مشاهدات، پروژه فاز یک پارس جنوبی هم 
در موعد مقرر) شهریور ماه سال آینده (به بهره برداری 
نخواهد رسید. 
آفریده افزود: البته از این جهت که یک شرکت ایرانی برای 
اولین بار پروژه‌ای در این سطح را مدیریت کرده است جای 
قدردانی وجود دارد ولی هیچ تاخیری قابل قبول نیست. 
آفریده با بیان این که به شرکت نفت و گاز پارس اعلام 
شد در اجرای فازهای [جدید پارس] جنوبی سهم طرف ایرانی 
باید بیشتر از قبل مورد توجه قرار گیرد، گفت: آنها در
پاسخ عنوان کردند در قرارداد ا > انی بیش از ۴۰ رصد
بخش > ریالی پروژه توسط ایرانیان انجام می‌شود. 

اوپک تا قبل از سال ۲۰۰۲ تولید خود را
کاهش نمی‌دهد

اوپک تا ژانویه سال ۲۰۰۲ تولید نفت را کاهش نمی‌دهد. به 
گزارش شبکه نفت و گاز، شکیب خلیل رئیس اوپک ضمن اعلام 
این مطلب در یک کنفرانس در لندن گفت: بیش از یک ماه است 
که اوپک با این مشکل روبه روست و ما در تلاشیم تا راه حل 
اساسی برای آن پیدا کنیم. او ادامه داد تمامی اعضای اوپک 
آماده کاهش تولید و رساندن قیمت نفت به بشکه‌ای ۲۵ دلار
هستند اما هرگونه تصمیمی در اجلاس ۱۴ نوامبر تا قبل از
ژانویه سال ۲۰۰۲ به اجرا درنمی آید. او هرگونه کاهش قیمت 
را منوط به دو فاکتور کاهش تولید و رعایت سهمیه‌ها از
طرف اعضا عنوان کرد و گفت: اعضای اوپک در حال حاضر
روزانه حدود یک میلیون و ۴۰۰ هزار بشکه اضافه بر
سهمیه‌های خود تولید می‌کنند. او تخطی اعضا از سهمیه‌های 
خود را مهترین عامل عدم موفقیت اوپک در جلب همکاری 
تولیدکنندگان نفت غیراوپک دانست. رئیس اوپک در پایان 
افزود: وقتی تولیدکنندگان نفت غیراوپک با اعضای اوپک 
برای افزایش قیمت نفت همکاری نمی‌کنند همه در این میان 
متضرر می‌شوند و وقتی تولیدکنندگان نفت متضرر شوند، 
اقتصاد جهان نیز زیان می‌بیند. 

بازار، تولید و قیمت نفت

کاهش درآمد شرکت‌های نفتی 
درآمد شرکت نفتی رویال داچ شل در ۳ ماه سوم سال جاری ۱۷
درصد کاهش داشته است. به گزارش آسوشیتد پرس سود این شرکت 
پس از پرداخت مالیات به ۲ میلیارد و ۶۹۰ میلیون دلار در
۳ماه سوم سال ۲۰۰۱ رسید. بنابر این گزارش سود این شرکت 
در مدت مشابه سال قبل ۳میلیارد و ۲۵۰ میلیون دلار بود. 
این گزارش دلیل این افت درآمد را کاهش قیمت انرژی و
همچنین کاهش تقاضا برای نفت و مواد شیمیایی ذکر کرده است. 
درآمد شرکت نفت سینوک چین در ۳ ماه سوم سال جاری ۳/۱۲
درصد کاهش داشته است. به گزارش رویتر در ۳ ماه سوم سال 
۲۰۰۱ درآمد این شرکت به ۵۴۹ میلیون دلار رسید که این 
میزان در مدت مشابه سال قبل ۶۲۶ میلیون دلار بود. این 
شرکت در بیانیه خود قیمت متوسط هر بشکه نفت را در ۳ ماه 
سوم سال ۲۰۰۱، ۵۹/۲۴ دلار برآورد کرد که این میزان در
مدت مشابه سال قبل ۹۶/۲۹ دلار بود. بنابر این گزارش 
تولید نفت و گاز این شرکت سالانه ۱۱ درصد رشد داشته است 
و از تولید روزانه ۲۳۴ هزار و ۹۷۴ بشکه معادل نفت در سال 
گذشته به ۶۰۲هزار و ۱۸۹ بشکه معادل نفت در سال جاری 
رسیده است. در این بیانیه همچنین اظهار امیدواری شده است 
خایر > سینوک در پایان سال ۲۰۰۱ به یک میلیارد و
۸۰۰میلیون بشکه معادل نفت برسد. 
شرکت نرژی > دون نیز ضمن اعلام کاهش درآمدهای خود در ۳
ماه سوم سال جاری، آن را ناشی از کاهش قیمت نفت و گاز
طبیعی دانست. 
به گزارش رویتر رآمد > دون از ۱۶۴میلیون و ۹۰۰ هزار
دلار در ۳ماه سوم سال ۲۰۰۰ به ۸۵ میلیون دلار در ۳ماه 
سوم سال ۲۰۰۱ رسید. 
شرکت نفت وسی لاک > اویل نیز ضمن اعلام ۲ درصد کاهش 
درآمد در نیمه اول سال جاری، سود خالص خود را در این مدت 
۱ میلیارد و ۴۳۰ میلیون دلار برآورد کرد. 
قائم قام لاک > اویل ضمن بیان این مطلب این کاهش درآمد
را ناشی از کاهش قیمت نفت در بازارهای جهانی دانست. به 
گزارش وزنامه مسکو > تایمز تولید نفت خام این شرکت در
نیمه اول سال ۲۰۰۱ با ۶/۱ درصد افزایش به ۳۸ میلیون و
۷۰۰هزار تن و تولید گاز با ۶ درصد افزایش به ۲ میلیارد و
۶۰۰ میلیون مترمکعب رسید همچنین پالایش در
پالایشگاه‌های این شرکت ۶/۹ درصد افزایش داشته است. 
بنابر ای ن گ زارش 
ارزش سرمایه گذاری این شرکت در نیمه اول سال جاری ۱
میلیارد و ۴۰۰ میلیون دلار بوده است. 
رکت > اف ام سی نیز که تولیدکننده فرآورده‌های شیمیایی 
و تجهیزات مورد نیاز صنایع نفت و گاز است از کاهش 
درآمدهای خود در ۳ ماه سوم سال جاری خبر داد. 
به گزارش رویتر درآمد این شرکت از ۵۶ میلیون و ۵۰۰ هزار
دلار در ۳ ماه سوم سال ۲۰۰۰ به ۳۵ میلیون و ۲۰۰ هزار
دلار در ۳ ماه سوم سال ۲۰۰۱ رسید. 
رشد ۱۴ درصدی سود شرکت پتروشیمی قطر در سال ۲۰۰۰
براساس گزارش سال ۲۰۰۰ شرکت پتروشیمی قطر، سود خالص این 
شرکت در سال مزبور با رشدی معادل ۱۴ درصد نسبت به سال ۹۹، 
به ۱۱۷ میلیون دلار در سال ۲۰۰۰ رسیده است. 
به گزارش میس به نقل از یکی از مدیران این شرکت این 
افزایش باید با در نظر گرفتن کاهش دوره فعالیت این شرکت 
به ۱۰ ماه در این سال در مقایسه با سال گذشته مدنظر قرار
گیرد در این گزارش علت تعطیلی دو ماهه شرکت، عملیات 
تعمیرات و نگهداری ذکر شده است. وی می‌افزاید با وجود
مسائل ناشی از افزایش قیمت تولیدات، میزان فروش در این 
سال با رشدی ۲درصدی نسبت به سال گذشته به ۲/۲۹۷ میلیون 
دلار رسیده است در این گزارش تولیدات سال ۲۰۰۰ این شرکت 
شامل ۴۰۶ هزار تن اتیلن، ۳۳۳ هزار تن پلی اتیلن با جرم 
حجمی پایین و ۳۷ هزار تن سولفور ذکر شده است. 
هند از مصر و نیجریه نفت خریداری می‌کند
شرکت ملی نفت هند ۳ میلیون بشکه نفت از مصر و نیجریه 
خریداری کرد. 
به گزارش داوجونز شرکت ملی نفت هند ۵/۱ میلیون بشکه نفت 
تحویلی در ماه نوامبر از نیجریه و ۵/۱ میلیون بشکه نفت 
تحویلی در ماه دسامبر از مصر خریداری کرده است. 
بنابر این گزارش این شرکت قبلا
۵/۴ میلیون بشکه نفت برای تحویل در ماه دسامبر از مصر، 
قطر و امارات متحده عربی خریداری کرده است. 

روند تولید نفت 
 «میس» گزارش می‌دهد: 
کشورهای غیراوپک در سال آینده

اخبار مربوط به روندکاهش قیمت‌ها در بازار جهانی نفت و
تلاش‌های جاری ودامنه دار از سوی اعضای اوپک برای توقف 
این روند با کاهش سرعت آن این روزها حتی بیش از اخبار
حملات آمریکا به کوه‌ها و دره‌ها و ویرانه‌های افغانستان 
مورد توجه محافل مختلف قرار دارد بر اساس قراین موجود، 
حضور غیرمسوولانه تولیدکنندگان نفت غیرعضو اوپک در بازار
جهانی عمده‌ترین مانع موجود برای بهبود قیمت هاست. این 
که این کشورها کی و چگونه به چنین توانی از تولید دست 
یافته‌اند که اکنون خواهان دست اندازی به سهم اوپک از
بازار جهانی نفت هستند نکته‌ای قابل تامل است اما هم 
اینک مساله مهمتر این است که روند تولید این کشورها در
آینده چگونه خواهد بود. 
نشریه مطالعات اقتصادی خاورمیانه) میس (در آخرین شماره 
خود در تحلیلی به نقل ز > پل هورسنل تحلیلگر وسسه 
جی پی مورگان) > جی پی ام (به پیش بینی تولید نفت کشورهای 
تولیدکننده نفت غیرعضو اوپک در سال آینده میلادی) ۲۰۰۲ (
پرداخته است. 
هورسنل در مقدمه این گزارش آورده است که 
پیش بینی کنندگان بازار نفت بیش از آن که تحت تاثیر
وضعیت فعلی بازار نفت باشند از رویدادهای گذشته آن متعجب
می گردند ولی به عنوان نمونه به اختلاف بین گزارش آژانس 
بین المللی انرژی در خصوص میزان تولید نفت انگلستان 
درماه آگوست و گزارش دولت این کشور در این خصوص اشاره 
کرده و می‌افزاید براساس برآورد آژانس بین المللی انرژی 
تولید نفت انگلستان در ماه آگوست به ۶۶/۲ میلیون بشکه در
روز بالغ شده است. این در حالی است که گزارش منتشره از
سوی دولت انگلستان در دوم اکتبر برآورد تولید نفت این 
کشور را ۲۵/۲ میلیون بشکه در روز ذکر کرده است که این به 
معنای ۴۱۰هزار بشکه در روز اختلاف بین آمار منتشره است. 
وی می‌افزاید: دوگانگی گسترده‌ای بین تولیدکنندگان 
غیراوپک از نظر میزان تولید وجود دارد. تولید نفت 
کشورهای عضو شوروی سابق) اف اس یو (و به ویژه روسیه 
سریعا در حال رشد است و انتظار می‌رود این واگرایی در
سال آینده نیز ادامه یابد. 
وی عمده‌ترین تولیدکنندگان نفت غیرعضو اوپک در خارج از
محدوده اف اس یو را شامل ۶ کشور ایالات متحده آمریکا، 
مکزیک، نروژ، چین، کانادا و انگلستان دانسته و معتقد است 
که حدود ۶۶ درصد از مجموع تولید نفت غیراوپک در خارج از
محدوده اف اس یو از سوی شش کشور مزبور صورت می‌گیرد. 
هورسنل در خصوص انگلستان با اشاره به این که بخش 
عمده‌ای از کاهش عملکرد تولید درمجموعه کشورهای غیرعضو
اوپک در خارج از اف اس یو از ناحیه این کشور صورت گرفته 
است، می‌افزاید روند کاهش تولید نفت انگلستان در اوایل 
سال ۲۰۰۰ آغاز شد. بعد از یک افزایش ناچیز در ژانویه سال 
۲۰۰۰ نسبت به سال قبل تولید ماهانه در ۱۸ ماه از ۱۹ ماه 
گذشته کاهش یافته و در برخی از ماه‌ها بسیار کم شده است. 
وی این کاهش تولید را طبیعی و براساس فرآیندهای عادی 
مخازن نفت دانسته و معتقد است تولید از میادین مستقر
فعلی به شدت در حال کاهش است. سرمایه گذاری‌های جدید
می تواند سرعت این کاهش را کم کند اما نمی‌تواند آن را
متوقف کند وی می‌افزاید: مشکل در خلال دو سال گذشته این 
بوده است که به قدر کافی میادین مهمی به بهره برداری 
نرسیده‌اند و لذا کلیت میزان تولید تحت الشعاع کاهش 
تولید در میادین عمده قرار گرفته است. ضمن این که این 
مساله را نیز باید افزود که مشکلاتی از قبیل طولانی شدن 
دوره تعمیرات، میزان کاهش تولید را تشدید می‌کند. 
به گفته هورسنل در پیش بینی موسسه جی پی ام تولید نفت 
انگلستان در سال آینده با آغاز تولید از میادین جدید
تثبیت خواهد شد واین برای یک تولیدکننده نفت که براساس 
برآوردها در آغاز سال، فقط ۵ میلیارد بشکه - حدودا ۵
برابر تولید سالانه این کشور- ذخایر قابل بازیافت نفت 
داشته است دستاورد مهمی محسوب می‌گردد) متوسط جهانی ذخایر
نفت معادل ۴۰ برابر تولید سالانه آن است. (اما به هر حال 
موفقیت انگلستان در تولید بیش از ۳ درصد از تولید نفت 
دنیا با دارا بودن کمتر از ۵/۰ درصد از ذخایر نفت جهانی 
قابل اتکا نیست به ویژه باآگاهی به این که اخیرا هیچ 
عملیات اکتشافی موفقیت آمیزی در این کشور صورت نگرفته 
است. هورسنل می‌افزاید در خصوص سال‌های بعد از ۲۰۰۲ سوال 
این نیست که آیا تولید انگلستان کاهش خواهد یافت یا خیر. 
سوال مهمتر این است که افت تولید با چه سرعتی روی خواهد
داد؟ پیش بینی ما برای تولید نفت سال ۲۰۰۲ انگلستان در
حال حاضر کاهش ناچیزی در حدود ۲۰ هزار بشکه در روز است 
اما ریسک کاهش بیشتر نیز وجود دارد. به ویژه با در نظر
گرفتن این که با وجود کهولت میادین تولیدی، مساله تعمیر
و نگهداری این میادین در حال تبدیل به معضلی اساسی دراین 
زمینه است. 
هورسنل در مورد نروژ معتقد است بخش نروژی دریای شمال 
تدریجا در حال بروز مشکلات کهولت میادین) همانند
انگلستان (است اما هنوز چند سالی از روبه رویی با همان 
حجم از مشکلات تعمیر و نگهداری فاصله دارد. ذخایر اثبات 
شده نروژ حدود ۸ برابر تولید سالانه آن است که در سطح 
بهتری از انگلستان قرار دارد اما هنوز کمتر از متوسط است) 
متوسط نسبت ذخیره به تولید برای کشورهای غیراوپک ۴/۱۳ و
برای کشورهای OECD عضو برابر ۵/۱۱ است (وی می‌افزاید: 
در نروژ نیز مانند انگلستان، تولید زیاد از ذخایر نسبتا
کوچک در ساختارهای نفتی سالخورده، به معنی نیاز به مقدار
زیادی تولید جدید در هر سال جهت متوازن نگهداشتن کاهش 
نرخ تولید است البته طی ۲ سال گذشته تعادل در این زمینه 
مطلوب بوده است و تولید به طور مداوم افزایش یافته است. 
براساس پیش بینی جی پی ام برای سال ۲۰۰۲ افزایش کمی حدود
۲۰ هزار بشکه در روز در تولید نفت نروژ با این فرض که 
این کشور در کاهش تولید نفت با کشورهای عضو اوپک همراه 
نشود صورت خواهد گرفت. در خصوص آمریکا هورسنل می‌گوید
تولید آمریکا در یک روند بلندمدت اما نسبتا ملایم کاهش 
یافته است. ذخایر این کشور حدود ۱۰ برابر تولید سالانه 
آن است. کشف نفت در آلاسکا و ظرفیت سازی در تولید، کاهش 
تولید نفت در ۴۸ ایالت را تا سال ۱۹۸۸- زمانی که تولید
آلاسکا به حداکثر خود رسید- تعدیل کرد. اکنون، تولید نفت 
در آبهای فدرال خلیج آمریکا منبع اصلی رشد جاری و آتی 
تولید نفت آمریکاست. در سال ۰۰۰۲خلیج فدرال آمریکا نفت 
بیشتری از هر یک از ایالت‌ها) شامل تگزاس (تولید کرد. 
البته انتظار افزایش تولید قابل ملاحظه‌ای از خلیج 
آمریکا و به ویژه از محل توسعه میادین مجتمع امل کریزی 
> هورس مد >داگ وجود ندارد. ضمن این که افزایش تولید از
نواحی آبهای عمیق، کاهش تولید از آبهای کم عمق را
جبران کرده است. 
وی همچنین می‌افزاید بهترین سال‌های افزایش تولید از
خلیج آمریکا هنوز در راهند و جی پی ام انتظار افزایش 
تولید آمریکا در سال ۲۰۰۲ را دارد چرا که به تدریج تاثیر
برخی عوامل موقت در حال از بین رفتن است. در مقیاس 
سالانه، کاهش‌های عمده‌ای در اوایل سال ۲۰۰۱ و دسامبر
سال ۲۰۰۰ مشهود است و به دلیل اثرات بالا بودن قیمت‌های 
گاز طبیعی در آمریکا این کاهش‌ها رقم قابل توجهی را شامل 
می شود. در مجموع بر اساس پیش بینی جی پی ام، آمریکا
افزایشی معادل ۳۰ هزار بشکه در روز در تولید نفت خود در
سال آینده خواهد داشت. 
هورسنل در گزارش خود در خصوص کانادا آورده است انتظار
می رود تولید نفت کانادا در سال ۲۰۰۲ به روند افزایشی 
خود ادامه دهد و پیش بینی می‌شود رشدی معادل ۱۲۰هزار
بشکه در روز داشته باشد. وی دو منبع عمده برای افزایش 
تولید نفت کانادا را یدان > ترانوا که در بخش ریایی 
> نیوفاندلند قرار دارد و اوج تولید خود را در سال آینده 
با ۱۱۵ هزار بشکه در روز تجربه خواهد کرد، به علاوه 
تولید نفت سنتتیک از روژه > سانکور ذکر کرده و پیش بینی 
می کند که این افزایش‌ها بیش از کاهش در تولید از میادین 
عمده فعلی کانادا باشد. 
در این گزارش در خصوص مکزیک ضمن اشاره به این که تولید
نفت این کشور امسال به بیش از حداکثر تولید آن در سال ۹۸
رسیده، آمده است براساس پیش بینی جی پی ام رشد تولید در
سال آینده حدود ۶۰ هزار بشکه خواهد بود با این فرض که 
مکزیک با اوپک در کاهش تولید نفت همراهی نکند این گزارش 
می افزاید میدان نفتی اصلی کزیک > کانتارل است که یک 
پروژه بلندپروازانه تزریق نیتروژن برای افزایش نرخ‌های 
بازیافت نفت در آن انجام گرفته است. پیچیدگی این پروژه 
میزان ریسک فنی آن برای حصول مقادیر پیش بینی شده تولید
را افزایش می‌دهد اما ریسک عمده دیگر این است که مکزیک 
ناچار باشد به دلیل ملاحظاتی سهمی در کاهش تولید نفت با
اوپک داشته باشد. 
هورسنل در مورد چین می‌گوید تولید نفت در چین در خلال 
۴سال گذشته با افزایش تدریجی ناچیزی روندی فزاینده را
شاهد بوده است. افزایش ۴/۰ میلیون بشکه در روز در تولید
چین طی دهه گذشته با افزایش ۶/۲ میلیون بشکه‌ای مصرف 
جبران شده است. براساس پیش بینی جی پی ام افزایش ناچیزی 
در حد ۱۰ هزار بشکه در روز در سال ۲۰۰۲ در تولید نفت چین 
صورت خواهد گرفت. 
هورسنل با جمع بندی بررسی خود درخصوص تولید نفت کشورهای 
عمده تولیدکننده نفت غیرعضو اوپک در خارج از شوروی سابق 
آورده است: روند تولید برای ۶ تولیدکننده اصلی غیرعضو
اوپک در خارج از منطقه اف اس یو تقریبا بدون تغییر بوده 
است ضمن این که به هر حال انتظار می‌روداین ۶ کشور
تقریبا همه رشد تولید در این بخش در سال ۲۰۰۲ را به خود
اختصاص دهند. در سایر نقاط نیز افزایش تولید با کاهش در
برخی دیگر از نواحی جبران خواهد شد. وی می‌افزاید: 
انتظار می‌رود افزایش عمده دیگر در تولید نفت در سال 
آینده از ناحیه برزیل) ۱۲۰ هزار بشکه در روز (و آنگولا) 
۷۰هزار بشکه در روز (باشد ضمن این که کاهش‌های 
گسترده‌ای نیز وجود خواهد داشت. 
هورسنل معتقد است پیش بینی‌های ما درخصوص عرضه غیراوپک 
در خارج از شوروی سابق در مقایسه با پیش بینی‌های آژانس 
بین المللی انرژی و به ویژه اداره اطلاعات انرژی آمریکا
محافظه کارانه‌تر است. وی می‌گوید ما معتقدیم که 
پیش بینی افزایش ۹/۰ میلیون بشکه در روز این اداره برای 
کشورهای غیراوپک خارج از منطقه اف اس یو غیرقابل قبول 
است. در سال‌های اخیر گرایشی در میان پیش بینی کنندگان 
ایجاد شده است که تولید غیراوپک را بسیار زیاد پیش بینی 
کرده و سپس در طول سال آن را تعدیل می‌کنند. 
وی همچنین در خصوص افزایش تولید نفت کشورهای عضو شوروی 
سابق- اف اس یو- آورده است تولید روسیه در حال اوج گیری 
بوده و این فرآیندی است که از سال ۹۹ آغاز شده و تاکنون 
در حال شتاب گرفتن بوده است صنعت نفت روسیه با ناکارآیی 
به فعالیت مشغول بوده است و تزریق مقادیر نسبتا کمی از
سرمایه براساس استانداردهای جهانی صنعت نفت افزایش زیادی 
در تولید نفت این کشور به همراه داشته است. 
وی می‌افزاید: تاکنون بیشتر افزایش تولید نفت روسیه 
ناشی از استفاده بهتر از منابع موجود بوده است تا کشف 
منابع جدید. توسعه تولید نفت شرکت‌های روسی با فعالیت 
شرکت‌های نفتی خارجی و تداوم جریان سرمایه افزایش 
می یابد. این در حالی است که در شرایط جاری نرخ برگشت 
هزینه‌های سرمایه گذاری در حال کاهش است. 
براساس این گزارش محدودیت بالقوه عمده در تولید نفت 
روسیه چاه‌های نفتی نیست بلکه تاسیسات و امکانات صادرات 
نفت است. برخی از بنادر کلیدی و به ویژه بندر نوروسیسک 
دریای سیاه در حال حاضر نسبتا متراکم به نظر می‌رسد. بر
این اساس، تراکم در بنادر دریای سیاه و بی میلی ترکیه 
به افزایش جریان حمل نفت از طریق تنگه بسفر ممکن است 
محدودیت هایی را در این زمینه ایجاد کند. وی می‌افزاید: 
به هر حال ما منتظر هیچ حادثه‌ای دراین زمینه در سال 
۲۰۰۲ نیستیم و انتظار داریم تولید نفت روسیه در سال 
۰۰۲۲به طور بارزی افزایش یابد. ضمن این که افزایش تولید
بیشتری را نیز در آسیای مرکزی شاهد خواهیم بود و در
مجموع پیش بینی ما از افزایش تولید نفت کشورهای 
اف اس یو در سال آینده بالغ بر ۴۲۰ هزار بشکه در روز
بوده و به نظر می‌رسد حتی اهدافی بیش از این در نظر
گرفته شده است. 
وی در پایان آورده است براین اساس کشورهای منطقه 
اف اس یو در مجموع ۶۰درصد از پیش بینی افزایش در تولید
غیراوپک را که مجموعا ۷۰۰ هزار بشکه در روز است به خود
اختصاص می‌دهند. این در حالی است که در پیش بینی‌های 
آژانس بین المللی انرژی، کشورهای منطقه اف اس یو ۵۶ درصد
از مجموع افزایش روزانه ۸۲۰ هزار بشکه نفت در سال آینده 
را دارا می‌باشند و در پیش بینی اداره اطلاعات انرژی 
آمریکا تنها ۲۵ درصد از مجموع ۲/۱ میلیون بشکه افزایش 
تولید به این کشورها تعلق دارد. 

آثار آزادسازی و خصوصی سازی بر بخش انرژی

تمایل شرکت‌های دولتی بخش انرژی برای حفظ انحصارات آنها، 
مقاومت در برابر تغییرات ساختاری و … در گزارش نظارت 
بر اجرای سال اول برنامه سوم توسعه که به تازگی توسط
سازمان مدیریت و برنامه ریزی کشور تهیه شده است، به 
عنوان مهمترین علل عدم تحقق اهداف برنامه سوم توسعه کشور
در بخش انرژی معرفی ده‌اند. کیومرث >سهیلی، از گروه 
تقاضای دفتر برنامه ریزی معاونت امور انرژی وزارت نیرو
نیز با ارائه نتایج بررسی‌های خود در سومین همایش انرژی 
در همین زمینه حت عنوان چالش‌ها، تنگناها، آثار و
راهکارهای آزادسازی و خصوصی سازی در بخش > انرژی کشور را
مورد توجه قرار داده است که قسمت دوم این مقاله طی امروز
و ادامه آن در روزهای آتی از نظرتان می‌گذرد: 
فرآیند آزادسازی بخش انرژی در سطح جهان در مراحل 
ابتدایی قراردارد. تجارب موجود در این زمینه محدود است 
و هیچ اطلاع روشنی از اثرات مثبت و منفی آن در بلندمدت 
وجود ندارد. همچنین تفکیک نتایج حاصل از آزادسازی از
نتایج حاصل از سایر عوامل موثر بر بخش انرژی از قبیل 
توسعه تکنولوژیک، بهره برداری موثر از منابع سوختی ارزان 
و عوامل برون زای اقتصاد، مشکل است. در ذیل تاثیرات 
آزادسازی بر روی یک سری متغیرهای اقتصادی بررسی می‌گردد. 
آثار آزادسازی بر قیمت‌ها
آزادسازی موجب می‌شود به جای آن که قیمت‌ها براساس 
هزینه‌های متوسط تعیین شوند براساس عرضه و تقاضای بازار
تعیین گردند و این امر منجر به افزایش شدید قیمت‌ها در
دوره‌های افزایش تقاضا می‌گردد. همین طور آزادسازی و
خصوصی سازی موجب کاهش یارانه‌ها می‌شود و از این طریق به 
افزایش قیمت‌ها دامن می‌زند. اما از طرف دیگر آزادسازی و
خصوصی سازی با فراهم آوردن فضای رقابت، کارآیی را بالا
می برد و از این طریق هزینه‌های تولید را کاهش می‌دهد و
ممکن است قیمت حامل‌های انرژی را کاهش دهد. قیمت 
حامل‌های انرژی در کشورهایی که آزادسازی و خصوصی سازی را
تجربه کرده‌اند از وضعیت یکسانی تبعیت نکرده است. در
انگلیس قیمت‌های داخلی از زمان خصوصی سازی حدود ۲۰ درصد
کاهش یافته است. در نروژ پس از آزادسازی قیمت حامل‌های 
انرژی برای مصرف کننده نهایی افزایش یافته است. وضعیت 
مشابهی نیز در نیوزیلند مشاهده شده است. در آرژانتین و
شیلی، کاهش فوق العاده‌ای در قیمت داخلی مصرف کننده 
نهایی رخ داده است. طبق آمار و ارقام منتشره در کشور
فرانسه وضع قوانین و مقررات باعث شده است که قیمت برق 
ولتاژ بالا در طول دوره ۱۹۶۰ تا ۱۹۹۴ حدود ۱۱ درصد و
قیمت برق با ولتاژ متوسط حدود ۶ درصد و قیمت برق با
ولتاژ پایین نیز حدود ۴۸ درصد کاهش یابد. 
آثار آزادسازی در کیفیت ارائه خدمات به مشتریان 
بهبود در خدمات ارائه شده به مشتریان پس از آزادسازی 
بسیار چشمگیر است. حرکت از شرکت‌های عمومی به سوی 
شرکت‌های خصوصی تاثیر به سزایی در خدمات ارائه شده به 
مشتریان بر جای گذاشته است. شرکت‌های خصوصی جهت ارائه 
خدمات بهتر به مشتریان به طور مستقیم و غیرمستقیم با هم 
به رقابت می‌پردازند. در انگلیس و نیوزیلند استاندارد
خدمات منتشر شده و خدمات تضمینی ارائه شده است. 
خصوصی سازی باعث می‌شود که خود شرکت‌ها و کارکنان آنها
احساس وظیفه بیشتری نسبت به کیفیت خدمات خود به مشتریان 
بنمایند. 
آثار آزادسازی بر بهره وری نیروی کار
بهبود بهره وری نیروی کار یک ویژگی چشمگیر آزادسازی است. 
آزادسازی از طریق ایجاد رقابت یا فشار مقررات، بنگاه‌ها
را جهت افزایش بهره وری تحت فشار قرار می‌دهد. به عنوان 
مثال در نتیجه آزادسازی در کشور آرژانتین در طی سال‌های 
۱۹۹۲ تا ۱۹۹۴ تعداد کارگر مورد نیاز در هر مگاوات ظرفیت 
از ۹۱ به ۵۷ رسیده است. کارکنان ستادی در سه شرکت بزرگ به 
۴۸ درصد تقلیل یافت. در انگلستان علی رغم کاهش سطح نیروی 
کار، صنعت برق همان سطح عملکرد مشخص خودش را حفظ کرد. 
میانگین تعداد کارکنان از ۱۵۰ هزار نفر در سال ۱۹۸۹ به 
کمتر از ۸۵ هزار نفر در سال ۱۹۹۷ رسید. در کشور انگلیس 
در سال‌های ۱۹۹۱ تا ۱۹۹۷ توزیع سرانه در قسمت توزیع به 
ترتیب معادل ۲/۳، ۴/۳، ۷/۳، ۳/۴، ۱/۵ و ۵/۶ گیگاوات ساعت 
در ازای هر نفر بوده است. 
آثار آزادسازی بر سودآوری شرکت‌ها و ارزش سهام آنها
سودآوری شرکت‌های انرژی در محیط آزاد توانایی مدیران را
در واکنش نسبت به رقابت و فشارهای قانونی منعکس می‌کند. 
خصوصی سازی به دلیل افزایش کارآیی و کاهش هزینه‌های 
تولیدی میزان سودآوری شرکت‌ها را در بخش انرژی بالا
می برد و از این رهگذر موجب افزایش ارزش سهام در
بنگاه‌ها و شرکت‌های این بخش می‌گردد. 
آثار آزادسازی بر گستره بازارها و صرفه جویی نسبت به 
مقیاس
آزادسازی منجر به ایجاد بازارهای بزرگ منطقه‌ای و جهانی 
می شود که بازیگران موفق آن شرکت‌های چند ملیتی انرژی 
خواهند بود در این حالت شرکت‌ها بهتر قادر خواهند بود
که موانع ورودی بازارهای جدید را پشت سر بگذارند و
ترکیبی از دارایی‌های عملیاتی نگهدارند که ریسک‌های 
سیاسی و ریسک‌های اقتصادی را کاهش دهند. وجود بازارهای 
جهانی و شرکت‌های جهانی محرکی برای شرکت هایی است که در
سطح ملی فعالیت می‌کنند تا حرکت به سوی جهانی شدن را
آغاز کنند. 
آثار آزادسازی بر فعالیت شرکت‌های بخش انرژی 
پس از آزادسازی تغییر فعالیت‌های شرکت‌های بخش انرژی 
مورد انتظار است. در نتیجه آزادسازی گروه‌های انرژی 
مبتنی بر بازارهای خارجی در بخش‌های انرژی پیدا خواهند
شد و شرکت هایی که دارای مزیت نسبی و صرفه جویی نسبت به 
مقیاس هستند، به وجود می‌آیند. تغییر و تحول ممکن است به 
وسیله تعریف مجدد مدیریت از تخصص اصلی ودرک مهارت‌های 
ویژه که اساسی بوده و در دسترس شرکت هستند، صورت پذیرد. 
در همان زمان ممکن است تجزبه و تحلیل‌ها مدیریت را به 
این نتیجه برساند که بعضی از فعالیت‌های سابق شرکت در
واقع با بخش انرژی مرتبط نبوده است و در عوض فعالیت‌های 
جدیدی با آن مرتبط هستند. 
آثار آزادسازی بر مدیریت ریسک 
مقررات زدایی از بازارها مشارکت بازار را بسیار
ناپایدارتر از قبل می‌نماید. شرکت‌ها از جهات مختلفی با
ریسک و عدم اطمینان مواجه می‌شوند. مدیریت ریسک یکی از
عناصر کلیدی فعالیت‌های شرکت می‌شود. 
آثار آزادسازی بر ساختار شرکت‌ها
آزادسازی به تجدید ساختار داخلی شرکت‌ها منجر می‌شود. 
این چنین تجدید ساختاری در کوتاه مدت پرهزینه است و
نیازمند تغییرات مشخص در سازمان انرژی است. 
تغییر و تحولات موفق، انتقال به سیستم‌ها و ترتیبات 
جدید، تاسیس سیستم اطلاع رسانی جدید و ساختار مالی و
قانونی جدید، از آثار آزادسازی بر ساختار شرکت‌ها محسوب
می شود. 
آثار آزادسازی و خصوصی سازی بر محیط زیست 
به طور کل تاثیر خصوصی سازی بخش انرژی بر روی آلودگی 
محیط زیست، به روشنی معلوم نیست. خصوصی سازی از آن جهت 
که باعث افزایش کارآیی تولید می‌گردد و موجب می‌شود به 
نحو بهینه از امکانات استفاده گردد، میزان انتشار
آلاینده‌ها را در تولید هر واحد محصول کمتر می‌نماید. از
طرف دیگر، خصوصی سازی بخش انرژی موجب می‌گردد هزینه‌های 
تولیدی کمتر از حد واقعی در نظر گرفته شوند. یعنی به جای 
هزینه‌های اجتماعی، هزینه‌های خصوصی در نظر گرفته می‌شود. 
این مطلب باعث می‌گردد به طور بی محابا محیط زیست آلوده 
گردد. 
هارولد دمستز در مقاله‌ای حت عنوان تئوری حقوق >مالکیت 
بیان می‌دارد ه تحول و پیشرفت در دانش بشری منجر به 
تحول در توابع تولید، ارزش‌های بازاری و آرمان‌ها و
آرزوها می‌شود و تکنیک‌های جدید تولید را جانشین روش‌های 
سنتی می‌سازد و ساختارهای جدید سازمانی را نیز جایگزین 
ساختارهای قدیمی می‌سازد. > بدیهی است بهره برداری از
روش‌های جدید در سازمان‌های نوین تولیدی یک سری آثار
خارجی جدید را ایجاد می‌نماید که قبلا وجود نداشت. 
پیدایش آثار خارجی جدید وضع حقوق قانونی جدید را می‌طلبد
تا آثار خارجی نوظهور را درونی سازد. به عبارت دیگر برای 
آنکه هزینه‌های خارجی فعالیت‌های اشخاص را بر خود آنها
تحمیل نمود و آن را درونی ساخت، لازم است قوانین و
مقررات جدیدی را وضع نمود. در بخش انرژی نیز هنگام 
انتقال از سازماندهی تولید دولتی به شیوه تولید خصوصی 
بایستی مقرراتی را وضع نمود تا آثار خارجی را درونی ساخت. 
یعنی دولت بایستی با وضع مقرراتی تولیدکننده‌های 
خصوصی بخش انرژی را وادار سازد تا با نصب دستگاه هایی 
درکارخانه‌های خود مانع از آلودگی هوا گردند یا آنکه به 
اندازه هزینه هایی که این تولیدکننده بر سایر اشخاصی که 
در همسایگی آنها به فعالیت می‌پردازند، تحمیل می‌کنند بر
آنها مالیات وضع کند و در واقع آثار خارجی فعالیت این 
تولیدکننده‌ها را درونی سازد. 
آثار آزادسازی بر نرخ بیکاری و سطح اشتغال 
تعداد کارکنان موسسات خدمات عمومی پس از اجرای پروسه 
خصوصی سازی به طور قابل توجهی کاهش می‌یابد این کاهش 
ممکن است از طریق جداسازی داوطلبانه یا برنامه‌های اخراج 
نیروهای اضافی صورت پذیرد. البته کاهش تعداد شاغلان پس 
از تحقق خصوصی سازی یک موضوع کوتاه مدت است و در بلندمدت 
ممکن است جهت ارائه خدمات بهتر، تعداد شاغلان در بخش 
انرژی افزایش نیز پیدا نماید. گرچه روش جداسازی 
داوطلبانه بسیار پرهزینه‌تر است ولی از رویارویی‌های 
ناشی از برنامه‌های اخراج کارکنان به دور است. 
آثار آزادسازی بر اقشار آسیبپذیر
خصوصی سازی و آزادسازی در کوتاه مدت به دلیل کاهش 
یارانه‌ها و تعدیل قیمت به شدت اقشار آسیبپذیر را
تحت تاثیر می‌گذارد و قدرت خرید آنها را شدیدا کاهش 
می دهد. نیاز به قانونگذاران و یا دولت جهت مداخله و
حمایت از گروه‌های آسیبپذیر خصوصا در مواقع کاهش 
سوبسیدهای پنهان، آشکار است. به عنوان مثال در کشور
آرژانتین، پس از حرکت به سوی آزادسازی دولت در مناطق 
محروم حدود ۲۰ درصد از قبض‌های مربوط به اقشار آسیبپذیر
را به آنها پرداخته است تا قیمت را برای آنها پایین 
نگهدارد. 

در دانشگاه صنعتی امیرکبیر ششمین همایش 
حمل ونقل ریلی فردا گشایش می‌یابد

ششمین همایش حمل و نقل ریلی با حضور ۹۰۰ کارشناس و
متخصص این رشته) فردا (۱۵ آبان ماه جاری در تهران گشایش 
می یابد. 
به گزارش ستاد خبری و اطلاع رسانی این همایش، دکتر
علیرضا جهانگیریان دبیر ششمین همایش حمل و نقل ریلی با
اعلام این خبر افزود: این همایش با هدف گسترش دانش فنی 
در زمینه‌های مختلف صنعت راه آهن از طریق ایجاد محیطی 
مناسب به منظور تبادل نظر علمی و تخصصی در سطوح نظری و
کاربردی و نیز ارائه راهیافت‌ها و دستاوردهای نوین 
تحقیقاتی به محققان، متخصصان و پژوهشگران دانشگاهی و
صنایع برپا می‌شود. 
دکتر جهانگیریان گفت: براساس مصوبه اخیر مجمع تشخیص 
مصلحت نظام که به تایید مقام معظم رهبری نیز رسیده است، 
حمل و نقل ریلی نسبت به سایر بخش‌های حمل و نقل به دلیل 
ایمنی، صرفه جویی انرژی و حفاظت محیط زیست دارای اولویت 
بوده و باید توجه جدی به توسعه و افزایش سهم این بخش از
حمل و نقل معطوف شود. 
دبیر ششمین همایش حمل و نقل ریلی اظهار داشت: اقتصاد
حمل و نقل ریلی و نقش راه آهن در توسعه پایدار، مشارکت و
سرمایه گذاری بخش خصوصی، مزایای حمل و نقل ریلی از
دیدگاه محیط زیست، آلودگی، انرژی و ایمنی و راهکارهای 
افزایش سهم راه آهن در حمل و نقل کشور، ازجمله موضوعات 
مورد طرح در این همایش است. 
دکتر جهانگیریان گفت: در زمان برپایی این همایش 
نمایشگاهی با حضور ۲۰ مرکز پژوهشی داخل و خارج کشور، 
نتایج تحقیقات خود را در معرض بازدید علاقه مندان قرار
خواهند داد. 
وی افزود: در همایش امسال محققان ایرانی مقیم خارج کشور
از کشورهای انگلستان، فرانسه و اتریش حضور خواهند داشت. 

همزمان با دومین همایش بین المللی فرصت‌های 
سرمایه گذاری در مناطق آزاد نخستین نمایشگاه 
صنعتی- تجاری مناطق آزاد هفته آینده 
برگزارمی شود

مناطق آزاد و ویژه اقتصادی ایران تاکنون ۴ میلیارد
و ۹۸۲ میلیون دلار سرمایه خارجی جذب کرده‌اند
برپایی نخستین نمایشگاه توانمندی‌های تولیدی مناطق 
آزاد و ویژه اقتصادی در تهران و همچنین برگزاری دومین 
همایش بین المللی فرصت‌های سرمایه گذاری این مناطق درکیش، 
فرصت مناسبی برای معرفی هرچه بیشتر امکانات این مناطق 
در جذب سرمایه گذاری داخلی و خارجی است. 
دکتر محمد هادی سمتی معاون امور بین الملل دبیرخانه 
شورای عالی مناطق آزاد با بیان این مطلب گفت: از بدو
تاسیس مناطق آزاد و ویژه اقتصادی در کشور تاکنون ۴
میلیارد و ۹۸۲ میلیون دلار در مناطق آزاد و ویژه اقتصادی 
سرمایه گذاری خارجی جذب شده است که از این میزان یک 
میلیارد و ۱۸ میلیون دلار در مناطق آزاد کیش و قشم و
چابهار و مابقی در مناطق مختلف ویژه اقتصادی جذب شده است. 
هادی سمتی در آستانه برگزاری نمایشگاه توانمندی‌های 
تولیدی مناطق آزاد و ویژه اقتصادی گفت: روند ورود سرمایه 
خارجی به مناطق آزاد ایران از سال ۱۳۷۳ با ورود ۳۳۰ هزار
دلار سرمایه خارجی به قشم آغاز شد. 
مناطق آزاد کیش و چابهار نیز به ترتیب در سال‌های ۷۵ و
۷۸ موفق به جذب اولین سرمایه گذاری‌های خارجی شدند. 
وی در ادامه چنین اظهار داشت: براساس آمار موجود تا
پایان سال گذشته منطقه آزاد کیش با جذب ۳/۶۶۷ میلیون 
دلار سرمایه خارجی در را۷س مناطق آزاد قرار گرفت و مناطق 
آزاد قشم و چابهار به ترتیب ۳۵۰ میلیون دلار و ۵۶/۱
میلیون دلار سرمایه خارجی جذب کردند. 
سمتی افزود: تا آذرماه سال گذشته ۳ میلیارد و ۹۶۳
میلیون دلار سرمایه گذاری خارجی در مناطق ویژه اقتصادی 
کشور انجام شد که از این مقدار ۲ میلیارد دلار در منطقه 
ویژه انرژی پارس و یک میلیارد و ۷۰۰ میلیون دلار مربوط
به سرمایه گذاری در منطقه ویژه اقتصادی پتروشیمی است. وی 
ادامه داد: منطقه ویژه اقتصادی سیرجان با جذب ۲/۲۱۰
میلیون دلار، منطقه ویژه اقتصادی ارگ جدید با جذب ۲۵
میلیون دلار و منطقه ویژه اقتصادی جلفا با جذب ۱۴ میلیون 
دلار از دیگر مناطق ویژه اقتصادی موفق در جذب سرمایه 
خارجی بودند و طی این مدت سلفچگان و انزلی به ترتیب موفق 
به جذب ۱۰ و ۱۶/۱۴ میلیون دلار سرمایه خارجی شدند. 
معاون امور بین الملل دبیرخانه شورای عالی مناطق آزاد
در ادامه اظهار کرد: از مجموع ۴/۳۹۶۳ میلیون دلار
سرمایه گذاری خارجی، ۳ میلیارد و ۷۰۰ میلیون دلار در
زمینه ذخایر معدنی و نفت و گاز، ۴/۲۴۹ میلیون دلار در
بخش صنعت و ۱۴ میلیون دلار در بخش ترانزیت کالا انجام 
شده است. 
معاون امور بین الملل دبیرخانه شورای عالی مناطق آزاد
در پایان گفت: نمایشگاه توانمندی‌های تولیدی مناطق آزاد
و ویژه اقتصادی از ۲۱ آبان ماه به مدت ۵ روز در محل 
نمایشگاه‌های بین المللی تهران برگزار خواهد شد که این 
فرصت مناسبی برای معرفی هرچه بیشتر امکانات این مناطق در
جذب سرمایه گذاری داخلی و خارجی است. 

میلیونرهای چینی ثروتمندتر شده‌اند

انتشار فهرست یکصد تن از ثروتمندترین افراد در چین نشان 
می دهد که میلیونرهای چینی ثروتمندتر شده‌اند. 
به گ زارش شبکه خبری بی. بی سی، برای 
وارد شدن به فهرست یکصد ثروتمند اول چین داشتن ۶۰ میلیون 
دلار ضروری است. این در حالی است که تا دو سال پیش یافتن 
چنین میلیونرهایی با این ثروت در چین دشوارتر بود. مجله 
اقتصادی فوربزکه این فهرست را تهیه کرده، دو برادر چینی 
را به عنوان ثروتمندترین افراد در چین اعلام کرده است. 
این دو برادر بزرگترین تولیدکننده غذای حیوانات در این 
کشور هستند. ثروت آنها روی هم بیش از یک میلیارد دلار
است. 
در فهرست یکصد ثروتمند چینی تنها نام هفت زن دیده 
می شود و ۱۹ تن از این ثروتمندان سواد عالیه ندارند. 

توسط ناوگان حمل و نقل جاده‌ای سال گذشته 
۲۲۶ میلیون مسافر جابه جا شدند

سال گذشته در سطح کشور ۵/۲۲۶ میلیون نفر مسافر توسط
ناوگان حمل و نقل جاده‌ای جابه جا شدند. 
براساس آمار انتشار یافته از سوی سازمان مدیریت و
برنامه ریزی و وزارت راه و ترابری در مورد شاخص‌های 
عملکرد بخش حمل و نقل جاده‌ای، در سال پیش، ۲/۱۲۸
میلیون تن کالا نیز توسط ناوگان حمل و نقل جاده‌ای 
جابه جا شد. در این سال همچنین عمر متوسط اتوبوس‌های 
مسافربری ۱۷ سال و عمر متوسط ناوگان باری ۲۱ سال اعلام 
شده است که نشان دهنده فرسودگی ناوگان حمل و نقل جاده‌ای 
است. بالا بودن سن متوسط این ناوگان باعث افزایش تصادفات 
رانندگی و نیز افزایش هزینه‌های استهلاک می‌شود. 
براساس این داده‌ها در سال گذشته ۳/۱۲۹ کیلومتر بزرگراه، 
۶/۵۴۵ کیلومتر راه اصلی و ۲۱۶۷ کیلومتر راه جدید
روستایی بر طول جاده‌های قبلی کشور افزوده شد. در این 
سال همچنین ۲۰۰ کیلومتر روکش آسفالت آزادراه و بزرگراه، 
۹۹۰ کیلومتر روکش آسفالت راه‌های اصلی و ۵۰۴ کیلومتر
روکش آسفالت راه‌های فرعی ایجاد شده است. یادآور می‌شود
یکی از عمده‌ترین سیاست‌های اقتصادی هر کشوری که در حوزه 
مسوولیت دولت‌ها است و به ویژه برای کشورهای در حال 
توسعه اهمیت دارد، سرمایه گذاری در امور زیربنایی) از
جمله راهسازی، امور مخابراتی، برق، آب و (.. است که 
افزایش سرمایه گذاری در این موارد، زمینه را برای 
سرمایه گذاری‌ها فراهم می‌کند. با این وجود، بخش حمل و
نقل) جاده‌ای، هوایی، ریلی و دریایی (متناسب با نیاز
کشور رشد نداشته است. اعتبارات تخصیص یافته به این بخش 
نیز در حددر جا زدن و یا رفع حداقل هاست. 
مهندس احمد خرم وزیر راه و ترابری چندی پیش گفته بود که 
راه‌ها به شدت به هزینه نیاز دارند و با بودجه‌های کنونی 
به سختی می‌توان کارها را پیش برد. به گفته وی، برای 
ایمن سازی خطوط ارتباط جاده‌ای در کشور به ۲۰ هزار
کیلومتر راه جدید نیاز داریم که از این مقدار ۵ هزار و
۵۰۰ کیلومتر باید به صورت آزاد راه ساخته شود. 

رئیس کمیته اجرایی کاهش آلودگی هوای تهران: 
استانداردبهسازی موتورخودروها سال 
آینده اجرا می‌شود

گروه شهری: رئیس کمیته اجرایی کاهش آلودگی هوای 
تهران گفت: از ابتدای سال آینده همزمان با توزیع 
سراسری بنزین بدون سرب در کشور استاندارد
سخت گیرانه‌تر «ای سی ار ۸۳» برای خودروها اجرا
می شود. 
به گزارش خبرنگار واحد مرکزی خبر یوسف حجت در
سومین جلسه کمیته اطلاع رسانی برنامه جامع کاهش 
آلودگی هوای تهران با اشاره به این که از ابتدای سال 
آینده بهسازی موتور خودروها۵۰ درصدآلودگی 
آنها را کاهش داده است افزود: از ابتدای سال ۸۱ دو
گروه استاندارد ای سی آر ۸۳ صفر یک و صفر ۳ در موتور
خودروهای در حال تولید و جدید رعایت می‌شود. 
وی اضافه کرد: سال آینده دو نوع بنزین بدون سرب با
اکتان ۸۷ و اکتان ۹۵ مطابق با استانداردهای موتور
برای خودروهای در حال کار و خودروهای جدید در سراسر
کشور توزیع می‌شود. 
حجت حذف تدریجی خودروهای دیزلی در تهران را از دیگر
برنامه‌های اجرا شده کمیته اجرائی کاهش آلودگی هوای 
تهران دانست و گفت: از ابتدای امسال شماره گذاری 
مینی بوسهای دیزلی در تهران ممنوع شد و فقط
مینی بوسها و اتوبوس‌های گازسوز مجوز رفت و آمد دارند. 
رئیس کمیته اجرایی کاهش آلودگی هوای تهران همچنین 
از گازسوز شدن اتوبوسهای شرکت واحد در سال آینده 
خبر داد. 
وی طرح استانداردکردن موتور خودروهای تولید داخل را
موفقیت آمیز توصیف کرد و افزود: در حال حاضر استاندارد
ای سی ای پانزده صفر چهار که متناسب با سوخت سرب دار
است در خودروها رعایت می‌شود و تاکنون هشت نوع 
خودروی داخلی موفق به دریافت گواهینامه استاندارد
شده‌اند. 
حجت آزمایش دقیق را برای کنترل استاندارد ضروری 
دانست و گفت: 
با افتتاح مرکز آزمایش خودروهای سواری استاندارد
سازمان حفاظت محیطزیست می‌تواند بادقت بالایی کار
آزمایش خودروهایی که استاندارد را دریافت کرده‌اند
انجام دهد. 
وی همچنین بهره برداری از پنج مرکز معاینه فنی 
خودرو و موتورسیکلت و تعویض سرسیلندر ۴۰ هزار خودروی 
عمومی در حال کار را از دیگر اقدامات انجام شده دانست 
و افزود: در حال حاضر در تهران و هفت شهر آلوده کشور
طرح تعویض سرسیلندر اجرایی می‌شود تا موتور خودروهای 
در حال کار با بنزین بدون سرب تطابق پیدا کند. 
حجت گفت: سازمان حفاظت محیط زیست دستگاهی را برای 
رسوبزدایی اگزوز خودروها خریده است و مالکان 
خودروهای عمومی می‌توانند به صورت رایگان 
اگزوز خودروی خود را رسوبزدایی کنند. 
رئیس کمیته اجرایی کاهش آلودگی هوای تهران افزایش 
میزان جریمه را برای رانندگانی که برچسب معاینه 
فنی ندارند از جمله طرح هایی دانست که برای بهبود
کیفیت هوای تهران ضروری است. 
رئیس کمیته اجرایی کاهش آلودگی هوای تهران در
پایان اظهار امیدواری کرد با اجرای طرح‌های 
استاندارد کردن خودروها، بهسازی سوخت و اجرای 
طرح‌های اساسی برای جلوگیری از رشد و گسترش تهران 
بحران آلودگی هوای تهران کاهش یابد. 

۳۶۰ هزار هکتار جنگل از چرای دام آزاد شد

گروه شهری: مدیرکل دفتر فنی جنگل داری سازمان جنگلها
و مراتع کشور گفت: حدود ۳۶۰ هزار هکتار جنگل از چرای 
دام آزاد شد. 
به گزارش واحد مرکزی خبر مدیرکل دفتر فنی جنگل داری 
سازمان جنگلها و مراتع کشور با بیان این که برنامه 
ساماندهی خروج دام و تجمع جنگل نشینان پراکنده در
دست اجرا است، گفت: از ۳/۴ میلیون واحد دامی در برنامه 
خروج از جنگل تاکنون ۵۵۳ هزار واحد دامی از جنگل خارج 
و ۳۶۰ هزار هکتار جنگل از چرای دام آزاد شده است. وی 
تصریح کرد: از ۱۰ هزار خانوار جنگل نشین پراکنده حدود
یک هزار و ۱۹۷ خانوار از جنگل خارج و همزمان باخروج 
دام و جنگل نشینان، عرصه‌های تخلیه شده جنگل 
کاری شده است. 
عبدالله پور با اشاره به وضعیت آبادیهای بزرگ و
روستاها و این که در هر آبادی هم عرصه و اعیانی تحت 
تملک زیاد است گفت: جابجایی و خروج آنها از نظر
اقتصادی و اجتماعی امکانپذیر نیست. 
وی پیشنهاد کرد: برای جلوگیری از گسترش کشاورزی و
دامداری در داخل جنگل که مغایر با توان اکولوژیک 
جنگل و اراضی جنگلی است، اجرای طرح جنگلداری به 
تشکل‌های مردمی و بومی واگذار شود تا زمینه برای رشد
فعالیت‌های اقتصادی غیرمخرب جنگل فراهم شود. 
عبدالله پور با اشاره به تشکیل تعاونی‌های جنگل 
نشین و نقش آن درجلوگیری از تخریب جنگلها خاطر
نشان کرد: از ابتدای سال ۷۰ تاکنون ۱۷ تعاونی جنگل نشین 
تشکیل شده است که اجرای طرحهای جنگلداری در سطح 
۱۵۷ هزار و ۱۸۴ هکتار را به عهده دارد. 

برگزاری کنگره پژوهش‌های روانپزشکی و
روانشناسی

تهران- خبرگزاری جمهوری اسلامی: ششمین کنگره 
پژوهش‌های روانپزشکی و روانشناسی در ایران امروز در
سالن همایش‌های مرکز آموزشی درمانی و خدمات بهداشتی 
امام حسین (ع) تهران گشایش می‌یابد. 
هدف از برگزاری این کنگره چهار روزه ارائه 
آخرین دستاوردهای علمی و تحقیقاتی در زمینه‌های 
روانپزشکی و روانشناسی در ایران می‌باشد. 
در این کنگره ۷۰ مقاله علمی توسط روانپزشکان، 
روانشناسان و صاحبنظران ارائه می‌شود. 

کیفیت بزرگراه‌های تهران استاندارد نیست

واحد مرکزی خبر: معاون مطالعات و برنامه ریزی 
سازمان حمل و نقل و ترافیک شهرداری تهران گفت: 
۴۲ درصد مجموع سفرهای روزانه درون شهری تهران در طول ۳۱۰
کیلومتر بزرگراه‌های آن انجام می‌شود. 
صدیقی افزود: در طرح جامع تفصیلی تهران مجموع شبکه 
بزرگراه‌ها ۵۰۰ کیلومتر است که می‌تواند حداکثر تا ۶۵
درصد سفرهای درون شهری را دربرگیرد. 
وی سرعت و راحتی جابجایی را از ویژگیهای مطلوب
بزرگراه‌های درون شهری برشمرد و تاکید کرد. در
بزرگراه‌های شهری تا حد امکان باید از عبور و مرور
موجودات زنده جلوگیری شود و با رعایت فاصله مناسب و
مقررات ایمنی و ایجاد تقاطع‌های غیرمسطح به 
ویژگیهای مناسب بزرگراهها رسید. 
به گفته وی کیفیت بزرگراههای موجود تهران هنوز به 
مرز مطلوب و استاندارد نرسیده است. وی افزود: بیشترین 
میزان تصادفهای منجر به فوت تهران در بزرگراهها اتفاق 
می افتد و استفاده از کلاه و کمربند ایمنی در
بزرگراهها می‌تواند به کاهش این تصادفات کمک کند. 

۱۹ آبان در محل دائمی نمایشگاه‌های 
بین المللی پنجمین نمایشگاه تخصصی کتاب
علوم پزشکی گشایش می‌یابد

گروه شهری: پنجمین نمایشگاه تخصصی کتاب و منابع اطلاعات 
علوم پزشکی هفته آینده ۱۹ آبان در محل دائمی نمایشگاههای 
بین المللی گشایش خواهد یافت. 
دکتر ترابی مدیر کل دفتر توسعه شبکه اطلاع رسانی پزشکی 
وزارت بهداشت در جمع خبرنگاران رسانه‌ها با اعلام این 
مطلب گفت: در این نمایشگاه بیش از شش هزار جلد کتاب
تخصصی پزشکی با ۳۰درصد تخفیف عرضه می‌شود. 
براساس این گزارش سهمیه استادان، دانشیاران، استادیاران، 
مربیان، دستیاران، متخصصان غیرهیات علمی، پزشکان عمومی و
دانشجویان به ترتیب ۳۵۰، ۳۰۰، ۲۵۰، ۲۰۰، ۲۰۰، ۱۰۰، 
۷۰ و ۷۰دلار بر مبنای هر دلار ۱۷۵۰ ریال اعلام شده است. 
نمایشگاه تخصصی کتاب ومنابع علوم پزشکی تا ۲۴ آبان و
نمایشگاه مجازی منطقه‌ای کشورهای مدیترانه شرقی تا ۲۲
آبان ماه ادامه خواهد یافت. 

چهار واحد آلاینده محیط زیست در کاشان 
تعطیل شد

کاشان- خبرگزاری جمهوری اسلامی: روابط عمومی سازمان محیط
زیست اصفهان اعلام کرد: براساس حکم مراجع قضایی چهار
واحد آلاینده محیطزیست هفته جاری در شهرستانهای کاشان و
آران و بیدگل تعطیل شد. 
این روابط عمومی در گزارش خود از یک کارخانه آسفالت پزی، 
دو واحد استخوان پزی و پودر گوشت به عنوان واحدهای 
آلوده کننده محیطزیست نام برده است. 

شهردار تهران: لایحه اصلاح قانون شوراها به 
مجلس ارائه می‌شود

گروه شهری: رایزنی‌های لازم برای اصلاح قانون شوراها
انجام شده است و تا چند ماه دیگر از طریق دولت، لایحه آن 
تقدیم مجلس شورای اسلامی خواهد شد. 
الویری، شهردار تهران در گفت وگو با خبرنگار اجتماعی 
ایسنا، با بیان این مطلب تصریح کرد: مسئولیت اصلاح قانون 
شوراها با وزارت کشور است، بر همین اساس این وزارتخانه 
پیش نویس لایحه را تهیه و تدوین کرده که بزودی در دستور
کار دولت قرار خواهد گرفت. 
شهردار تهران در پاسخ به این پرسش که "ارزیابی شما از
فعالیت‌های شورا چیست؟ " گفت: به این پرسش پس از استیضاح 
پاسخ خواهم داد. 

شهردار تهران امروز به پرسش‌های شورای 
شهر پاسخ می‌دهد

گروه شهری: عضو هیات رئیسه شورای شهر تهران گفت: در پی 
استیضاح شهردار تهران، امروز آقای الویری به پرسش‌های 
اعضای شورای شهر پاسخ خواهد داد. 
لطفی عضو هیات رئیسه شورای شهر تهران در گفتگو با رادیو
تهران با بیان این مطلب گفت براساس ماده هفتاد و سه 
قانون شوراها بحث استیضاح یکی از حقوق قانونی اعضای 
شورای شهر است و در این ماده نیز صراحت دارد چنانچه یک 
بار چند نفر از اعضای شورا به عملکرد شهردار و عملیات 
اجرایی شهرداری اعتراض داشتند، می‌توانند با طرح سئوالات، 
بحث استیضاح را عملی کنند. 
وی افزود: شورای شهر جلسات بسیار دوستانه‌ای را با
مدیریت شهرداری در ارتباط با اجرای مصوبات و تامین حقوق 
مردم برگزار کرده که در نوبت‌های مختلف حتی به 
تفاهم نامه هایی نیز انجامیده است و در نهایت تعدادی از
اعضای شورای شهر بحث استیضاح شهردار تهران را مطرح کردند. 
لطفی درباره به تعویق افتادن زمان استیضاح یادآور شد: 
استیضاح باید در ظرف قانونی خود، الزاما در چهارشنبه 
هفته گذشته انجام می‌شد اما با توجه به میلاد مسعود منجی 
عالم بشریت حضرت ولیعصر (عج) و تعطیلی دو روز بعد از زمان 
استیضاح اعضای شورای شهر تصمیم گرفتند چهاردهم آبان ماه 
 (امروز) این امر صورت گیرد. 
عضو هیات رئیسه شورای شهر تهران تاکید کرد: اساسا بحث 
طرح استیضاح در ارتباط با تامین حقوق مردم و حقوقی است 
که براساس قانون به عهده اعضای شورا گذاشته شده است و
هیچ جنبه سیاسی ندارد برای این که مدیریت شهری 
به گونه‌ای است که امور سیاسی نمی‌تواند در آن دخالت 
داشته باشد. 

همایش شهرداران سه استان در تبریز گشایش 
یافت

تبریز- خبرگزاری جمهوری اسلامی: همایش شهرداران 
استان‌های اردبیل، آذربایجان شرقی و غربی، روز
یکشنبه درتبریز گشایش یافت. 
به گزارش ایرنا دراین همایش که با هدف ارتقای 
دانش فنی، تبادل تجربه و افزایش توانمندی‌های 
شهرداری‌ها برگزار شده ۷۵ نفرازشهرداران استان‌های 
یادشده شرکت دارند. 
شرکت کنندگان درجلسات چهار روزه این همایش درباره 
" مسایل حقوقی، بهداشت کار، دفع و دفن بهداشتی مواد
زائد، فرآیند و مکانیسم‌های برنامه پنج 
ساله شهرداری‌ها، جایگاه شهرداری و شورا، مقررات 
شهرسازی و مسائل خدمات شهری "بحث و تبادل نظر
خواهند کرد. 
مدیرکل امورشهرداری‌های وزارت کشور در آئین آغاز
به کار این همایش گفت: تجربه موفق برگزاری این 
همایش بعد از ماه مبارک رمضان در سایراستان‌های 
کشور نیز اجرا خواهد شد. 

کارشناس مسائل عمرانی وزیست محیطی 
مطرح کرد: پیشنهادایجاد تالابهای مصنوعی 
برای تلطیف هوای تبریز

گروه شهرستانها: به گفته یکی از محققان مسائل عمرانی و
زیست محیطی استان آذربایجان شرقی، ایجاد تالابهای 
مصنوعی در مسیر رودخانه خشک شده مهرانه رود تبریز، برای 
احیای فضای سبز این شهر ضرورتی اجتنابناپذیراست. 
حبیب یکتا با اشاره به تجربه مفید کشورهای پیشرفته در
بهره گیری از تالابهای مصنوعی برای ایجاد محیطی پاک و
عاری از آلودگی هوا، از امکان ایجاد تالابهای مصنوعی در
مسیر مهرانه رود و کاشت انواع گیاهان در آنها با
بهره مندی از فناوریهای موجود افزود: در گذشته آبهای 
سرچشمه گرفته از اطراف باسمنج و فتح آباد از توابع 
شهرستان تبریز از مهرانه رودعبور می‌کرد ولی هم اکنون 
مسیر این آبها را تغییر داده‌اند و آب آن را به مصرف 
صنایع غیرمرتبط می‌رسانند. 
این پژوهشگربا تشریح طرح خود برای احیای مهرانه رود
گفت: در این طرح ایجاد دیوارکهای حائل به ارتفاع ۵/۱
تا دو متر به صورت سدی به فاصله تقریبی ۳۰ تا ۴۰ متر از
هم در طول رودخانه پیش بینی شده که با هدایت آب این 
رودخانه به پشت این سدها، می‌توان موجبات افزایش رطوبت 
هوای تبریزرا فراهم ساخت. 
وی یادآور شد: با پر آب شدن مهرانه رود، مسیر این 
رودخانه که هم اکنون بسیار زشت جلوه می‌کند، شکوه و
زیبایی خاصی می‌یابد و به علت تبخیر آب رودخانه درصد
رطوبت هوای تبریز هم افزایش می‌یابد که این امر در
جلوگیری از خزان زودرس درختان سطح شهر تبریز، افزایش 
سرانه فضای سبز و حتی ارتقای سطح بهداشت عمومی موثر
خواهد بود. 
یکتا تاکید کرد: بااجرای این طرح، طبیعت رودخانه در
داخل شهر تبریز احیا می‌شود و در این زمینه می‌توان از
کمک بلاعوض ۲۵ میلیون دلاری صندوق بین المللی پول نیز
بهره مند شد. 

مدیر کل تامین اجتماعی استان گلستان: 
کارگاههای دارای ۵کارگر و کمتر
همچنان مشمول مقررات تامین اجتماعی هستند

گروه شهرستانها: مدیرکل تامین اجتماعی استان گلستان گفت: 
به دنبال اظهار نظر برخی از کارفرمایان مبنی بر خروج 
کارگاههای دارای ۵ نفر کارگر و کمتر
از شمول قانون تامین اجتماعی، تاکید می‌شود کارگاههای 
دارای ۵ نفر کارگر و کمتر همچنان مشمول مقررات سازمان 
تامین اجتماعی هستند. 
محمدحسین حسینی افزود: ماده واحده قانون معافیت کارگاهها
و مشاغل دارای پنج کارگر و کمتر شامل قانون کار می‌شود و
ناظر به قانون تامین اجتماعی نیست. 
به گزارش خبرنگار ما در گرگان، وی افزود: در تبصره یک 
ماده واحد قانون مذکور تاکید شده است که کارگران و
کارفرمایان نسبت به پرداخت حق بیمه کارگر آزادند که با
توافق یکدیگر اقدام کنند اما مطلبی در مورد عدم پرداخت 
حق بیمه یا عدم شمول کارگاههای دارای ۵ نفر و کمتر از
مقررات تامین اجتماعی ذکر نشده است. بنابر این 
کارفرمایان این موسسات باید مانند گذشته نسبت به پرداخت 
حق بیمه و ارسال صورت مزد و حقوق کارگران به نزدیک‌ترین 
شعبه‌ای که کارگاه در آنجا مستقراست اقدام کنند. 

با هدف استفاده بهینه از بناهای قدیمی 
حمام سلطان امیراحمدکاشان سفره خانه سنتی 
شد

شهردار کاشان: سرمایه گذاری دربافت قدیمی شهر، از
طرحهای زود بازده در کشور است 
گروه شهرستانها: با هدف استفاده بهینه از بناهای قدیمی 
کاشان، حمام سلطان امیر احمد کاشان پس از بازسازی و
بازپیرایی به سفره خانه سنتی تبدیل شد. 
حمام سلطان امیر احمد کاشان با قدمت ۷۰۰ سال یکی از
بناهای دوره سلجوقی است. گرمخانه حمام مربوط به دوران 
صفویه و سربینه آن نیز در سال ۱۲۹۹ بازسازی شده است. 
به گزارش خبرنگار همشهری، شهردار کاشان در آیین گشایش 
این سفره خانه با بیان این نکته که داشتن تفکر موزه‌ای 
نسبت به بناهای قدیمی ما را به اهدافمان نخواهد رساند
افزود: بناهای تاریخی با زنده بودن به حیات خود ادامه 
می دهند و با وجود آثار و بناهای تاریخی بسیار، باید از
مکانهای موجود با توجه به رفع نیازهای روز از آنها
استفاده شود. 
شهردار کاشان تبدیل این بنا به سفره خانه را گامی در
جهت رفع مشکل گردشگران ذکر کرد و افزود: شایسته است به 
موضوع گردشگری در کاشان در سطح ملی توجه شود و سازمان 
ایرانگردی و جهانگردی که متولی امر گردشگری است گامهای 
موثری در جهت سیاستهای خود بردارد. 
وی از وزارت مسکن و شهرسازی خواست، موضوع ساخت و ساز
بناهای قدیمی در کاشان و همچنین دیگر شهرهای دارای آثار
و بناهای قدیمی را در اولویت کارهای خود قرار دهد. 
شهردار کاشان تصریح کرد: سرمایه گذاری دربافت قدیمی شهر، 
از طرحهای زود بازده در کشور است و شایسته است مسئولان 
برای بازسازی این بناها اقدام کنند. 
حمام سلطان امیر احمد کاشان به شماره ۱۳۵۱ در شمار آثار
ملی کشور به ثبت رسیده است و وجه تسمیه آن را وجود بقعه 
امامزاده احمدبن موسی بن مبرقع نوه حضرت امام جواد (ع) در
محله سلطان میر احمد- مرکز شهر کاشان در دوره‌ای از
تاریخ- می‌دانند. 
تبدیل حمام سلطان امیر احمد کاشان به سفره خانه سنتی 
چهارمین طرح از طرح +کاشان ۷ ۲۳ است که براساس آن به 
مناسبت بیست وسومین سال پیروزی انقلاب اسلامی قرار است 
هر ۷ روز یک طرح عمرانی در کاشان به بهره برداری برسد. 
این طرح با شعار" کاشان ۸۰ شهری آباد با مشارکت همه 
شهروندان" اجرا می‌شود. 

معاون عمرانی استاندار همدان: اعتبارات 
خسارات خشکسالی نیست 
دولتی پاسخگوی

گروه شهرستانها: معاون عمرانی 
استانداری همدان گفت: با توجه به ۶۲ میلیارد تومان خسارت 
ناشی از خشکسالی به بخش دام و کشاورزی در استان، 
اعتبارات ابلاغی به هیچ وجه جوابگوی حتی بخش اندکی از
خسارات وارده نیست. 
مهندس بازوند با اشاره به از بین رفتن بخش زیادی از
منابع آبی روستاهای همدان که مسئولان استان را به 
آبرسانی با تانکر به ۵۸۵ روستای دور و نزدیک با هزینه 
سنگین ناگزیر ساخته و همچنین برخی دیگر از اقدامات برای 
جلوگیری از خالی شدن روستا در پی مشکلات ناشی از خشکسالی 
تصریح کرد: برای جبران خسارات خشکسالی امسال یک میلیارد
و ۱۲۰ میلیون تومان در قالب دو مرحله اعتبارات عمرانی و
۵۶۰ میلیون تومان کمک بلاعوض و ۴ میلیارد و ۴۰۰ میلیون 
تومان در قالبتسهیلات بانکی به استان ابلاغ شده که با
توجه به حجم و عمق خسارات، به هیچ وجه چاره ساز و راهگشا
نیست. 
وی گفت: این در حالی است که باید با این اعتبارات هزینه 
اجرایی حدود ۲۵۰ طرح عمرانی در روستاها را که عمدتا از
امسال آغاز شده است تامین کرد. 

کوتاه از سراسر کشور

واگذاری ۱۰۰ هکتار از منابع طبیعی مهاباد
مهاباد- خبرنگار همشهری: رئیس منابع طبیعی شهرستان 
مهاباد گفت ۱۰۰ هکتار از اراضی منابع طبیعی این شهرستان 
برای کشاورزی آماده واگذاری به متقاضیان و
فارغ التحصیلان بخش کشاورزی است. 
میرصمد موسوی افزود: این اراضی در قالب طرح بهره برداری 
از اراضی ملی و طبیعی در روستای قره قشلاق این شهرستان 
شناسایی و تحویل جهاد کشاورزی شهرستان شده تا به صورت 
قطعات پنج هکتاری به متقاضیان واجد شرایط واگذار شود. 
وی با اشاره به اولویت تعاونی‌های بخش کشاورزی برای 
دریافت زمین اضافه کرد: واگذاری اراضی مذکور به متقاضیان 
نقش بسیار مهمی در کاهش تعداد بیکاران و ایجاد اشتغال در
منطقه خواهد داشت. 
راه اندازی کارخانه نورد تاکستان 
تاکستان- خبرنگار همشهری: کارخانه نورد تاکستان با
قابلیت تولید سالانه ۲۰۰ هزار تن نورد درتاکستان 
راه اندازی شد. این کارخانه که دارای ۱۰ هکتار وسعت و ۱۳
هزار متر مربع زیربنا است، با۵۰ میلیارد ریال هزینه 
ریالی و یک میلیون دلار هزینه ارزی ساخته و سالانه از
خروج ۲۰ میلیون دلار ارز از کشور جلوگیری کند. 
راه اندازی دو ایستگاه روزنامه خوانی در همدان 
همدان- خبرنگار همشهری: برای تعمیم و گسترش فرهنگ 
روزنامه خوانی، دو ایستگاه روزنامه خوانی در شهر همدان 
راه اندازی شد. 
یکی از ایستگاههای مذکور در مجتمع فرهنگی، هنری 
ابن سینا (مصلا) و دیگری در محل خانه مطبوعات در خیابان 
میرزاده عشقی نرسیده به پیچ زندان راه اندازی شده است. 
علاقه مندان می‌توانند تمامی روزنامه‌های کشوری و نشریات 
محلی را به طور رایگان در این ایستگاهها مطالعه و از
امکانات به وجود آمده استفاده کنند. 
تبدیل اراضی بایر شهر همدان 
به زمین‌های ورزشی 
همدان- خبرنگار همشهری: شهردار همدان اعلام کرد: با
بهره گیری از تمامی اهرم‌ها و ابزارهای قانونی و با
مساعدت همه جانبه شورای شهر و دستگاههای ذی ربط، اراضی 
متروکه و بایر داخل شهر را که به مکانهایی برای انباشت 
زباله و نخاله تبدیل شده است، به زمین‌های ورزشی تبدیل 
خواهد کرد. 
شهردار همدان با اشاره به کمبود فضاهای ورزشی در این شهر
و شمار بسیار نوجوانان و جوانان علاقه مند و مستعد همدان 
گفت: تبدیل این اراضی که باعث نازیبایی شهر می‌شوند به 
اماکن ورزشی، الزاما به معنای تملک زمین نیست، بلکه 
شهرداری تا تعیین تکلیف نهایی و اقدام عاجل مالکان اقدام 
به دیوارکشی و ساخت و ساز می‌کند. 

گزارش روزنامه‌های انگلیس درباره دومین 
مرحله عملیات نظامی آمریکا و انگلیس در
افغانستان

جنگ آمریکا و متحدانش با گروه طالبان سه هفته پیش با
حمله هوایی گسترده به کابل، قندهار، جلال آباد، هرات و
چند موضع استراتژیک دیگر آغاز شد. در این مدت جنگنده‌های 
آمریکایی و انگلیسی تقریبا همه پایگاههای آموزشی گروه 
القاعده به رهبری اسامه بن لادن و سکوهای پرتاب موشک و
مقرهای ضدهوایی گروه طالبان را منهدم کردند. از دو روز
پیش مقدمه چینی دیپلماتیک و تدارک نظامی برای تهاجم 
گسترده نیروهای زمینی آمریکا و انگلیس به افغانستان آغاز
شده است. هنوز از زمان دقیق این حمله اطلاعی در دست نیست 
اما وقوع آن تقریبا حتمی است. مشروح گزارش این تحولات را
در صفحه ۱۹بخوانید. 

مجلس تصویب کردشرایط ورودنیروهای مسلح 
به دانشگاه‌ها و بیوت مراجع

کلیات طرح «چک» که پیش از این درصحن علنی مجلس 
شورای اسلامی مطرح و با رای نمایندگان به مدت شش 
ماه مسکوت مانده بود، درنشست دیروز مجلس مطرح شد
اما به تصویب نرسید. 
به گزارش ایرنا محمد رضا خاتمی نایب رئیس اول مجلس 
که در زمان مطرح شدن و اعلام نتیجه رای گیری در
خصوص این طرح ریاست جلسه را برعهده داشت اظهار
داشت: لایحه چک که در جلسات قبلی مجلس فوریت آن 
به تصویب رسیده است، در حال حاضر در کمیسیون مربوطه 
به صورت فوق العاده بررسی می‌شود و امید است با کار
کارشناسی بیشتر و تصویب طرح یا لایحه مربوط به 
مسایل چک معضلاتی که پیرامون این مساله در جامعه 
وجود دارد، مرتفع شود. 
مجلس شورای اسلامی در جلسه علنی دیروز خود همچنین 
سه طرح و دو لایحه اعاده شده از شورای نگهبان را
با انجام اصلاحاتی به تصویب رساند. 
طرح «جلب و حمایت از سرمایه گذاری خارجی»، لایحه 
 «کانون کارشناسان رسمی ایران»، طرح "ممنوعیت ورود
نیروهای مسلح به دانشگاهها «، لایحه» موافقتنامه 
تاسیس کمیسیون تون ماهیان اقیانوس هند" و طرح 
" الحاق یک تبصره به ماده واحده ابطال اسناد فروش 
رقبات آب واراضی موقوفه "طرحها و لوایحی بودند که در
این جلسه مطرح و اصلاحات لازم روی آنها صورت 
گرفت. 
به موجب اصلاح به عمل آمده در ماده ۲۱ طرح 
 «تشویق و حمایت سرمایه گذاری»، سرمایه گذاران خارجی 
که بر اساس این قانون اقدام به سرمایه گذاری 
می کنند در صورت تغییر مفادآن از حمایت‌های این 
قانون برخوردار می‌باشند مگر اینکه قانون بعدی شرایط
مناسبتری را به وجود آورد. 
برای تامین نظر شورای نگهبان درباره لایحه "کانون 
کارشناسان رسمی ایران "نیز ۱۴ مورد اصلاح در مواد
مختلف این لایحه لحاظ شد و از تصویب نمایندگان 
مجلس گذشت. 
تبصره ۴ طرح "حفظ حریم دانشگاهها و مراکز آموزش عالی 
و حوزه‌های علمیه و بیوت مراجع تقلید" نیز اصلاح و
تصویب شد. 
طبق این اصلاحیه، "ورود نیروهای نظامی و انتظامی به 
دانشگاهها، مراکز یاد شده و حوزه‌های رسمی علمیه در
تهران با حکم دادستان کل کشور و دراستانها با حکم 
عالیترین مقام قضایی استان و در مورد بیوت مراجع 
تقلیدتنها با حکم دادستان کل کشور مجاز خواهد بود". 
جلسه علنی بعدی مجلس شورای اسلامی فردا تشکیل 
می شود. 
کروبی: رفتار و اعمال مسئولان 
باید متعادل باشد
در جلسه دیروز رئیس مجلس شورای اسلامی طی سخنانی ضمن 
تشریح روند مبارزات و عملکرد انقلابیون در روزهای 
۱۳ آبان سالهای ۴۳، ۵۷ و ۵۸ تاکید کرد که رفتار
واعمال مسئولان باید همواره ازیک «تعادل» 
برخوردارباشد. 
مهدی کروبی اظهار داشت: مسئولان باید بدانند که 
همواره عملکردشان ازسوی خردمندان وفرهیختگان جامعه 
نظارت می‌شود و در تاریخ نیز ثبت خواهد شد. وی همچنین 
به چگونگی اعلام روز ۱۳ آبان به عنوان روز ملی مبارزه با
استکبار جهانی در مجلس شورای اسلامی اشاره کرد و گفت 
که این مسایل باید برای نسل امروز تشریح و تبیین 
شود. 

جوانان، مسئولان را یاری دهند

گروه سیاسی: جمعی از دانش آموزان 
بسیجی از استانهای تهران و مازندران دیروز به 
مناسبت روز دانش آموز با رئیس مجلس شورای اسلامی 
دیدار کردند. 
به گزارش ایرنا، دراین دیدار کروبی نقش 
دانش آموزان را در عرصه‌های مختلف انقلاب حائز اهمیت 
خواند و گفت: جوانان امروز، آینده سازان فردا هستند و
باید باوحدت، همدلی وانسجام خود در اداره کشور
مسئولان را یاری رسانند. 
وی افزود: شهادت جمع زیادی از دانش آموزان در ۱۳
آبان ماه سال ۱۳۵۷ نقش مهمی در پیروزی انقلاب داشت 
و این نقش در دوران‌های بعدی تبلور بیشتری به خود
گرفت. 
کروبی اضافه کرد: دانش آموزان بسیجی پس از آنکه در
صحنه‌های جنگ تحمیلی حضوری تعیین کننده و موثر
داشتند، در دوران سازندگی کشور و همچنین اصلاحات نیز
نقش با اهمیتی ایفا کردند. 
وی تصریح کرد: خلق حماسه دوم خرداد ۱۳۷۶ حاصل حضور
فعالانه جوانان و دانش آموزان در صحنه انتخابات 
بود و آنان باید تا پایان، این حضور فعال خود را
ادامه دهند. 

دیروز به مناسبت ۱۳ آبان برگزار شد
درسراسر ایران 
تظاهرات ضدآمریکایی

گروه سیاسی: مراسم بزرگداشت سالروز سیزدهم آبان (روز ملی 
مبارزه با استکبار جهانی) روز گذشته در سراسر کشور
برگزار شد. 
به گزارش خبرنگاران همشهری از شهرهای مختلف در
راهپیمایی‌های گسترده و متعدد اقشار مختلف مردم - بویژه 
دانش آموزان و دانشجویان - ضمن سردادن شعارهای انقلابی، 
تهاجم نظامی آمریکا به افغانستان و نیز تشدید حملات 
اسرائیل علیه فلسطینیان را محکوم کردند. 
در مراسم دیروز تهران که با حضور انبوهی از شهروندان، 
دانش آموزان، گروهی از نمایندگان مجلس، شخصیت‌های سیاسی، 
دانشجویان افغانی و.. در برابر سفارت سابق آمریکا
برگزار شد آیت الله جنتی دبیر شورای نگهبان با اشاره به 
مبارزه مردم ایران با آمریکا در دوران انقلاب و پس از آن، 
در خصوص وضعیت فعلی آمریکا و انفجارهای یازدهم سپتامبر
در این کشور گفت: اگرچه ایران حرکت تروریستی ۱۱ سپتامبر
علیه آمریکا را محکوم می‌کند، ولی این حرکت نیز ثابت کرد
قدرت آمریکا متزلزل است و توهمی بیش نیست. 
وی با اشاره به حملات نظامی آمریکا به افغانستان تصریح 
کرد: دولت امریکا برای این که به مردم کشور خود و نیز
دنیا نشان دهد قدرتش پابرجاست، با شتابزدگی و بدون ارائه 
دلیل و مدرک موجه به افغانستان لشکرکشی کرد و مردم 
بی گناه این کشور را مورد حمله قرار داد. 
در خاتمه مراسم دیروز، شرکت کنندگان حاضر در محل با صدور
قطعنامه‌ای در هشت ماده ضمن حمایت از انتفاضه و پشتیبانی 
از گروههای جهادی فلسطین، توسعه طلبی‌های رژیم اسرائیل 
را محکوم کردند. 

رایزنی خرازی و نماینده سازمان ملل 
درباره افغانستان

گروه سیاسی: اخضر ابراهیمی نماینده ویژه دبیرکل سازمان 
ملل در امور افغانستان که به منظور رایزنی با مقامات 
ایران پیرامون بحران افغانستان به تهران سفر کرده، روز
گذشته با کمال خرازی وزیر امور خارجه ایران دیدار و
گفت وگو کرد. خرازی در این ملاقات با تشریح مواضع جمهوری 
اسلامی ایران نسبت به بحران افغانستان اظهار داشت: در
این بحران و تعیین دولت آینده افغانستان باید سازمان ملل 
نقش محوری و کلیدی داشته باشد. خرازی گفت: طرح چهره‌ها در
این برهه موجب شکاف بیشتر در میان اقوام گوناگون می‌شود
و رسیدن به راه حل کارساز و مطلوب را در این زمینه دشوار
می سازد و لذا باید بر روی ساختار مناسب تمرکز کرد. وزیر
خارجه ایران در این دیدار خواستار حکومت فراگیر با
مشارکت کلیه اقوام افغانی در دولت آینده افغانستان شد و
تاکید کرد مردم افغانستان خود باید به تعیین دولت و
سرنوشت خود اقدام کنند. 
اخضر ابراهیمی با قدردانی از تلاش و تحرک دیپلماتیک 
جمهوری اسلامی ایران اظهار داشت: یافتن راه حل سیاسی 
برای بحران افغانستان، ایجاد هماهنگی در سیاست‌های 
سازمان ملل نسبت به بحران افغانستان و اتخاذ سیاست‌های 
سودمند در قبال آوارگان افغانی و همچنین چگونگی ارسال 
کمک‌های بشردوستانه بخشی از اهداف سفرش به ایران است. 

در راهروهای مجلس

* ابراهیمبای سلامی نماینده خواف و رشتخوار در شکایتی به 
کمیسیون اصل ۹۰ مجلس خواستار پیگیری ربودن چهار
دانش آموز دبیرستانی روستای زوزن خواف توسط اشرار و بردن 
آنها به افغانستان شده است. نماینده خواف گفت: در حال 
حاضر نیز چهار نفر گروگان افغان‌ها هستند. 
* دیروز در مجلس شنیده شد قرار است کار کمیسیون ویژه در
مجلس پایان یابد. به حاشیه رانده شدن کمیسیون امنیت ملی 
و سیاست خارجی و پاره‌ای مسائل بیرون از مجلس، علت این 
تصمیم است. 

بازدید مقام معظم رهبری از نمایشگاه 
اصفهان
توانمندی‌های استان

تهران- خبرگزاری جمهوری اسلامی: حضرت آیت الله خامنه‌ای 
رهبر معظم انقلاب اسلامی در ششمین روز سفر خود به اصفهان 
دیروز به مدت ۳ ساعت از نمایشگاه توانمندی‌های استان 
اصفهان بازدید کردند. 
در این نمایشگاه ۱۳۰ شرکت دولتی، خصوصی و تعاونی در
قالب ۲۰۰ غرفه و در مساحتی بالغ بر ۶ هزارمترمربع، 
توانمندیهای استان اصفهان را در بخش‌های صنایع مادر
و صنایع کوچک، صنایع دستی، صنایع پلیمری ومواد
معدنی و سنگهای تزئینی، مواد غذایی و کشاورزی و آثار
هنری به نمایش گذاشته بودند که مقام معظم رهبری 
دراین بازدید از نزدیک درجریان این توانمندیها قرار
گرفتند و مسوولین بخشهای صنعتی و غرفه‌ها نیز به 
هنگام بازدید ایشان برخی مشکلات و پیشنهادات خود را
ارائه کردند. 
همچنین حضرت آیت الله خامنه‌ای رهبر معظم انقلاب اسلامی 
عصر دیروز از مجتمع عظیم فولاد مبارکه در ۷۵
کیلومتری شهر اصفهان دیدن کردند. 
در ابتدای این بازدید، اسلامیان مدیرعامل 
فولادمبارکه فرآیند تولید این مجتمع ازمرحله ورود
سنگ آهن، تبدیل سنگ آهن به گندله، تبدیل گندله 
به آهن اسفنجی و ذوب آنها در کوره‌های قوس الکتریکی 
و تبدیل فولاد مذاب به شمش‌های فولادی یا تختال و
سپس تولید انواع فولاد را بر روی ماکت تشریح کرد و
گفت: افزایش ظرفیت تولید نورد سرد از ۷۰۰ هزار تن 
به ۵/۱ میلیون تن، طرح احداث واحد گالوانیزه و
طرح تولید ورق مورد استفاده در صنایع بسته بندی 
غذایی از طرحهای توسعه مجتمع فولاد مبارکه هستند که 
اجرای آنها موجب اشتغال زایی خواهد شد. 
سپس مقام معظم رهبری از واحدهای احیای مستقیم، 
کوره‌های قوس الکتریکی و اتاق کنترل آنها و واحدهای 
تولید تختال و نورد بازدید کردند که درهریک از بخشها
آقای جهانگیری وزیرمعاون و فلزات و همچنین 
مدیرعامل فولاد مبارکه توضیحاتی را ارائه کردند. 

دیدار نمایندگان استان کردستان با
رئیس جمهوری

گروه سیاسی: اعضای مجمع نمایندگان استان کردستان در
دیدار روز گذشته خود با رئیس جمهوری، خواستار توجه جدی 
هیات دولت در حوزه‌های سیاسی، اقتصادی، اجتماعی و فرهنگی 
و همچنین رسیدگی به کمبودها و محرومیت‌های این استان 
شدند. 
به گزارش ایسنا، در این دیدار مجمع نمایندگان استان 
کردستان، نگرش به مردم کرد و مناطق کردنشین را نگرش 
امنیتی به همراه سوءظن دانسته و افزودند: گرچه بعد از
دوم خرداد ۷۶، آزادی بیان و اندیشه تا حدود زیادی بهتر
از گذشته شد; لیکن به تدریج این فضا تنگ‌تر و وسعت عرصه 
محدودتر گردید، تا آنجا که امروز در دانشگاه‌ها، جوانان 
دانشجوی فعال در امور صنفی و غیرسیاسی نیز مواجه با
محدودیت فعالیت و تهدید می‌شوند این اعضا همچنین در بخش 
دیگری از سخنان خود به وضعیت اقتصادی استان اشاره کرده و
خواستار جبران عقبماندگی‌های اقتصادی و توسعه نیافتگی 
کردستان با برنامه‌ای ویژه و سرمایه گذاری در احداث 
زیرساخت‌ها و تخصیص بودجه‌های جهشی، علاوه بر بودجه‌های 
عادی سالیانه، توسط دولت، صدور دستور تسریع در اجرایی 
نمودن مطالعات انجام شده برای احداث سدهای کردستان و
همچنین نیروگاه سیکل ترکیبی برق کردستان و تکمیل نواقص 
فرودگاه سنندج و شبکه راه‌های اصلی و روستایی استان و
گازرسانی شهرها در تعقیب نامه ۱۵۱ نماینده مجلس شورای 
اسلامی شدند. اعضای مجمع نمایندگان استان کردستان در
پایان تصریح کردند: هیچ کردی، واگرا و تفرقه افکن و
تجزیه طلب نیست، مردم کرد، در چارچوب قانون اساسی و
قوانین مصوب و تمامیت ارضی ایران، حقوق قانونی و برابر
خود را طلب می‌کنند. آنهایی که در عمل این حق برابر و
قانونی را نادیده گرفته و عملا فرق می‌گذارند واگرا و
تفرقه افکن هستند. 

درخواست صیادان بوشهری

نزدیک به سی نفر از صیادان بوشهری روز گذشته جلوی مجلس 
اجتماع کرده و خواستار حل مشکل ساختار شیلات در این 
استان شدند. آنها همچنین افزایش تعرفه صید را نیز با
توجه به کاهش صید و فروش آن در سال جدید غیرکارشناسی 
دانستند. 

عضو کمیسیون صنایع و معادن مجلس: خسارات 
واگذاری سیم کارت تلفن همراه 
تعویق در
پرداخت می‌شود

گروه سیاسی: شرکت مخابرات خسارت تعویق واگذاری 
سیم کارت‌های تلفن همراه را پرداخت می‌کند. 
این مطلب را روز گذشته علی اکبر موسوی خوئینی نماینده 
تهران و عضو کمیسیون صنایع و معادن در جمع خبرنگاران 
عنوان کرد. 
به گزارش خبرنگار همشهری وی با اشاره به درج خبر مربوط
به تعویق سه ماه واگذاری سیم کارت تلفن همراه از سوی 
شرکت مخابرات گفت: در جلسه‌ای که روز شنبه اعضای کمیسیون 
با مسئولین شرکت مخابرات داشتند، آنها پذیرفتند که خسارت 
تعویق را بپردازند; ضمن اینکه مسئولین شرکت گفتند که 
واگذاری تعداد کمی از سیم کارت‌ها احتمالا به تعویق 
خواهد افتاد. موسوی اضافه کرد: کمتر از ۳۷۰ هزار سیم کارت 
باقیمانده که ۹۰درصد آن مربوط به تهران و بقیه مربوط به 
شهرستانهاست و احتمالا اکثریت آنها تا پایان آذرماه 
واگذار می‌شود و شاید ۱۰۰ هزار سیم کارت تا سه ماه دیگر
باقی بماند. نماینده تهران با اشاره به اینکه موضوع 
پرداخت خسارت به مصرف کننده را در مورد صنایع خودروسازی 
و واگذاری خودرو نیز دنبال خواهند کرد، گفت: این کار
موجب برداشتن گام کوچکی در اعتمادسازی میان دولت و ملت 
خواهد بود. 
وی همچنین موضوع کیفیت خودروهای داخلی وگران بودن آنها
را متذکر شد و گفت: کمیسیون پیگیر این مسائل و پیش فروش 
قسطی خودرو است، ضمن اینکه موضوع صنعت خودرو روز سه شنبه 
با مسئولین وزارت صنایع و سازمان گسترش و نوسازی صنایع 
ایران نیز بررسی می‌شود. 
موسوی خوئینی در مورد حذف انحصارات مخابراتی از موبایل 
به تلفن‌های ثابت و دیتا گفت: ما خواهان اجرای مواد ۱۲۴
و ۱۲۸ قانون برنامه سوم توسعه در جهت آزادسازی و حضور
اپراتورهای رقیب هستیم. 

فرش دستباف ایران گنجینه‌ای بی جانشین است

به یاد کودکی ام که می‌افتم خاطره‌ای به ذهنم می‌آید که 
روزها تکرار می‌شد و آن فرش بافتن مادرم بود او با
دستان پرتوان خود فرشهایی بافت که هر کدام تصویری از
زندگی بودند. فرشهای نقشه شکار که گاهی اوقات که به آن 
خیره می‌شدم می‌دیدم غزالها بالا و پایین می‌پرند و گاه 
گلهای قالی آهسته آهسته سربرمی کشند. 
مادرم با فرشبافی خرج من و دو خواهرم را در می‌آورد و
محتاج کسی نبودیم و به خوبی زندگی را می‌گذراندیم. 
خواهرانم این هنر را از مادرم آموخته بودند و گاهی به 
کمک او می‌رفتند. اما روزی که گفتند بازار و صادرات فرش 
از رونق افتاده و کسی دیگر فرش دستباف نمی‌خرد، فرشبافی 
در خانه ما نیز متوقف شد. خوب ما ماندیم با یکی دو
فرشی که مادرم با هزار زحمت بافته بود. دیگر بافتن فرش 
نه تنها سودی برای ما نداشت بلکه با توان اقتصادی ما هم 
جور در نمی‌آمد. با تعطیل شدن فرشبافی هر روز فقیرتر
شدیم و به آنجا رسیدیم که مادرم مجبور شد به خاطر خرج 
زندگی مان به خانه یکی از همشهریانمان برود و به عنوان 
خدمتکار کار کند، دنیا بر سرمان خراب شد، غرورمان شکست، 
از طرفی درآمد چندانی هم نداشتیم و از طرف دیگر از آن 
غزالها و گلها خبری نبودو خانه مملو از سکوت و خالی از
مادر بود. لطمه بی توجهی به فرش دستباف فقط متوجه خانه 
ما نیست، بلکه به اقتصاد ملی ما لطمه زیادی وارد شده است. 
فرش ایران به عنوان یکی از اصیل‌ترین هنرهای ایرانیان 
به شمار می‌رود، هنری که علاوه بر زیبایی و ظرافت 
تامین کننده اقتصاد بسیاری از خانواده‌های ایرانی بوده 
است. 
خانه‌ای نیست که در آن بافنده‌ای نباشد یا اثری زیبادر
آن خانه به جا نمانده باشد. این آثار گرانبها به خاطر
ذوق و سلیقه در تمام دنیا شناخته شده و به شکلی درآمده 
که فرش ایران جزوبی نظیرترین و بدیع‌ترین آثار هنری 
شهرت یافته است. 
خوب می‌دانیم اصالت و فرهنگ هر قوم و ملتی در آثار هنری 
آن ملت متجلی می‌شود. فرش ایران نیز نشان دهنده ذوق و
استعداد وسلیقه مردم کشور ماست. همین ذوق و سلیقه است که 
بافندگان ما از آن پشم درهم و برهم، تابلوی زیبایی 
می سازندکه گلها وتصاویر آنهابیننده را بهت زده 
می سازد. 
اما افسوس که درمورد این میراث عزیز و گرانبهای 
ایرانیان فکری بایسته و اساسی انجام نگرفته است تا غرور
یک هنرمند محفوظبماند و فرش ایرانی را همچنان 
به عنوان بهترینهای دنیا معرفی کند. 
اما اقداماتی هم که انجام شده، آنقدر ضعیف وناکافی است 
که هنوز نتوانسته مسائل اساسی فرش دستباف ایران را
برطرف کند. بدون آنکه، فرش ماشینی و کارکرد اقتصادی آن 
را نادیده بگیریم، باید اذعان کنیم که از میان رفتن 
صنعت فرش دستباف ایران به هر دلیل زیانی سنگین 
ونابخشودنی است. راه حل هایی که تاکنون برای رفع مشکلات 
فرش دستباف ایران پیشنهاد شده و یا به کار گرفته شده، 
متاسفانه متضمن بهبود وضع این صنعت قدیمی، مفید و ارزنده 
نبوده است. 
این ساده انگاری است که با ایجاد چند هنرستان یا
نمایشگاه عکس بتوانیم، فرشبافی و قشر زحمتکش، خلاق و
هنرمندفرشبافان ایران را از تنگناهای کنونی نجات 
دهیم. 
فرش ایران از قدمت بسیار طولانی برخوردار است و طی هزار
سال نقشه‌ها، رنگ آمیزی‌های فرش دستباف از نسلی به نسل 
دیگر آموخته شده و به ارث رسیده است بهترین روش زنده 
ماندن هنرهای اصیل ایران زمین همین بوده است. بیشتر
بافندگان کشور کهنسال ما از ذوق و هنر سلیم و مثال زدنی 
برای خلق آثار هنری از جمله فرش‌های زیبا برخوردارند، 
اما اکنون تعداد فرشبافان ما به شدت کاستی گرفته است 
و اگر وضع به همین منوال باشد در آینده، این گنجینه 
بزرگ و بی جانشین را از دست خواهیم داد. مهم آن است که 
در اجرای هرگونه طرحی برای حل مشکلات فرش ایران از نظرات 
وتجارب نخبگان این صنعت اعم از بافندگان، کارشناسان، 
تجار اصیل و با تجربه و دلسوزبهره بگیریم و به دور
از آزمون و خطاهای زیانبارکه در دهه‌های اخیر در مورد
این صنعت شاهد بوده‌ایم، منظومه بزرگ، خلاق، مولد و
پرتلاش و هنرمند بافندگان فرش را در سراسر کشور سازمان 
بدهیم و برای اصالت‌های بومی هر منطقه بهای لازم قائل 
شویم و با خام دستی باعث جابه جایی طرح‌ها وتغییرات 
زیانبار در صنعت فرش نشویم. فرش بلوچستان را باید بافنده 
بلوچ ببافد و فرش تکاب را بافنده تکاب. هرگونه جابه جایی 
غیراصولی در این زمینه اشتباه پرخسارت خواهد بود. 
میرزا صفا

پاسخ مسئولان

مراکز تهیه و توزیع مواد غذایی تحت کنترل قرار دارند
در پاسخ به مطلب مندرج مورخ ۷/۶/۸۰ در ستون با مردم تحت 
عنوان «عرضه بهداشتی مواد غذایی» بر اساس گزارش دانشگاه 
علوم پزشکی و خدمات بهداشتی - درمانی تهران به آگاهی 
می رساند: علی رغم نامشخص بودن محل مورد شکایت در
روزنامه، این توضیح ضروری است که مراکز تهیه و توزیع 
مواد غذایی که تحت پوشش مرکز بهداشت غرب می‌باشند به طور
مستمر مورد بازدید قرار می‌گیرند. به عنوان مثال در
ابتدای سال جاری و در تعطیلات نوروزی یکی از مراکزی که 
در شرایط غیربهداشتی اقدام به عرضه ماهی نموده بود، با
دستور مقام قضایی، به مدت ۱۰ روز تعطیل و مواد غذایی 
باقی مانده معدوم شد. 
همچنین به دنبال شکایات مردمی از یک واحد صنفی قصابی، 
علاوه بر نمونه برداری، به علت نواقص بهداشتی مسئول آن 
به تعزیرات حکومتی معرفی شده است. 
از ابتدای سال جاری تاکنون علاوه بر کنترل مراکز تهیه و
توزیع مواد غذایی در ساعات اداری، تعداد ۱۴ مرکز بر اساس 
بازدیدهای طرح ضربت در غیر ساعت اداری و به علت تخلفات 
بهداشتی به تعزیرات حکومتی معرفی شده‌اند. 
اداره کل روابط عمومی و امور بین الملل وزارت بهداشت، 
درمان و آموزش پزشکی

زلزله تهران، پیش بینی‌ها و پیشگیری‌ها

بر اساس پاره‌ای خبرها که در مطبوعات و از قول مسئولان و
کارشناسان انعکاس یافته است، بر اثر وقوع زلزله احتمالی 
در تهران تعداد بسیار زیادی ممکن است مجروح و یا کشته 
شوند. 
در یک برآورد احتمالی می‌توان تخمین زد که برجسته‌ترین 
استادان و متخصصان کشور در زمینه‌های گوناگون پزشکی، 
مهندسی، علمی و فرهنگی، مدیریتی، نیروی کاری ماهر و
متخصص، فرماندهان نظامی و انتظامی نیروهای ۳گانه، 
بازرگانان و تجار، هنرمندان، روزنامه نگاران، نیروهای 
فعال سیاسی، دانشجویان و … به اضافه آثار باستانی کهن 
ایران که در نوع خود و در جهان بی نظیر هستند و همچنین 
بخش عظیمی از درآمدهای نفتی ۴۰ ساله اخیر که به صورتهای 
مختلف لوازم و ابزار خانه و. تولید می‌شوند، همگی در
تهران متمرکز هستند. در صورت وقوع زلزله‌ای با قدرت 
بالای ۷ ریشتر عمق این فاجعه ملی، تاریخی، علمی، تجربی و. 
.. تا چه میزان تخمین زده می‌شود؟ 
حال با توجه به موارد اشاره شده که فقط قسمتی از واقعیت 
زندگی روزمره ما را دربرمی گیرد، برای خطری که در کمین 
نشسته است، مسئولان امر چه نکاتی را مدنظر قرار داده‌اند
تا در صورت بروز آن از خسارات احتمالی کاسته شود. همچنین 
به عقیده من شاید بهتر باشد که مطبوعات و مسئولان با
برآوردهای دقیق‌تر از میزان خسارتهای جانی و مالی و
چاره جویی‌های آن مردم را در جریان قرار بدهند تا
آمادگیهای لازم را برای برخورد با این وضعیت بحرانی 
فراهم آورند. 
آریا- مهندس برق از بندرعباس

پزشکان ایرانی خارج از کشور هم حق دارند
کنند
در ایران خدمت

دبیرخانه شورای آموزش پزشکی و تخصصی کشور وابسته به 
وزارت بهداشت، درمان و آموزش پزشکی، مدتی است با تصویب
مقرراتی که خود وضع و اجرا می‌کند، به صورت مستقیم و
غیرمستقیم از انتقال پزشکان متخصص ایرانی که پس از سالها
تحصیل در مراکز عالی و معتبر آموزشی به طبابت مشغولند، 
جلوگیری می‌کند. این شورا که بنابه ماهیت وجودی اش باید
نهاد تامین کننده کادر پزشکی و درمانی کشور باشد، با
تصمیمات یک طرفه مبنی بر دوره‌های بلندمدت تکمیلی در
بیمارستانهای ایران برای متخصصان عملا بخش عظیمی از
دانش آموختگان ایرانی مقیم خارج از کشور را از داشتن حق 
انتقال به ایران و اشتغال به کار طبابت آزاد محروم کرده 
است در حالی که، این قبیل پیش شرطها مطابق اصول ۲۸ و ۳۰
قانون اساسی بدعتی مغایر با قانون اساسی محسوب می‌شود. 
اگر با ایجاد چنین موانعی راه ورود اغلب دانش آموختگان 
رشته‌های پزشکی به کشور مسدود شده، پس چرا سالها وقت و
سرمایه صرف پرورش این نیروهای تخصصی گردیده است. تجربه 
سالهای اخیر نشان می‌دهد که نهاد گروههای آموزشی با
ظرفیت و قدرتی فراتر و بیش از آنچه برایش پیش بینی شده 
حرکت می‌کند. همچنان که برگزاری امتحان مجدد برای این 
قبیل فارغ التحصیلان و طی دوره‌های به اصطلاح تکمیلی با
توجه به شناسایی دانشگاههای محل تحصیل آنان، آن هم بعد
از قبولی در امتحانات مربوطه مغایرت دارد، سزاوار نیست 
متخصصانی که با ارزو سرمایه این مملکت دانش و تجربه 
آموخته‌اند به خاطر موانع پیش گفته، حاصل دانش و تجربه 
خود را به رایگان در اختیار بیگانگان قرار دهند. پزشکان 
فارغ التحصیل خارج از کشور انتظار دارند که به محض رویت 
تقاضای انتقال آنان به کشور احکام استخدامی یا اشتغال 
طبق ضوابط صادر و نسبت به جذب آنها اقدام شود و تشریفات 
مربوط به تایید مدارک تحصیلی و اشتغال به کار طبابت آزاد
آنان طبق مقررات نظام پزشکی در اسرع وقت انجام شود. 
به هرحال تدوین یک سیاست ملی برای جذب دانش آموختگان 
رشته‌های پزشکی خارج از کشور به دور از هرگونه تبعیضی 
لازم و ضروری است. 
دکتر عباس زاده

از تداوم معلولیت‌ها پیشگیری کنیم

در کشور ما قبل از ازدواج باید در مراکز بهداشتی و
درمانی افراد آزمایش خون، جهت پیشگیری و بررسی بیماری 
تالاسمی و اعتیاد انجام گیرد تا در صورت تایید سلامتی 
برای ثبت رسمی ازدواج گواهی صادر شود. 
حال در جامعه ما چه تدابیری برای ازدواج افراد معلول 
اندیشیده شده است؟ وقتی دو نفر ناشنوا، نابینا یا کم 
توان ذهنی با یکدیگر ازدواج کنند، از لحاظ پیشگیری از
بروز بیماریها و معلولیت هایی که ناشی از مشکلات ژنتیک و
ارثی هستند چه سازمان و مرجعی مسائل مطرح شده را بررسی 
می نماید. گاهی در میان افراد مستضعف جامعه اشخاصی با
معلولیتهای مختلف با یکدیگر پیمان زناشویی می‌بندند و
متاسفانه مشاهده شده که دو نفر با بهره هوشی پایین با هم 
ازدواج نموده و ثمره آن متولد شدن سه کودک کم توان ذهنی 
بوده که همگی در آموزشگاه کودکان استثنایی مشغول به 
تحصیل می‌باشند اگر در کنار آزمایش‌های خون در مراکز
بهداشتی و درمانی، مشاوره‌های ژنتیک و روانی و تست‌های 
هوش از افراد مشکوک به نارساییهای ذهنی و هوشی به عمل 
آید اقدامی مفید و به نفع جامعه صورت پذیرفته است، به 
راستی پیشگیری آسانتر از درمان است. امیدواریم در آینده 
نزدیک با همکاری دستگاههای ذیربط تدابیری به کار گرفته 
شود تا از تداوم معلولیت و آسیبهای جسمی در نسل‌ها
جلوگیری شود. 
سعید احمدزاده

پرسپولیس و فولاد، یک بازی دیدنی و زیبا

فوتبال حرفه‌ای تماشاگر نداشت 
استقلال در شیراز از برق امتیاز گرفت 
عاقبت، پروین روی نیمکت نشست

دیدار پرسپولیس و فولاد در ورزشگاه آزادی یک بازی دیدنی 
و سراسر درگیرانه بود. فولادی‌ها با کار گروهی خوب و با
درخشش میرزاپور، گل محمدی و مبعلی توانستند یک امتیاز با
ارزش از تیم مدعی قهرمانی در تهران بگیرند. 
گروه ورزشی: استقلال و پرسپولیس هم در فوتبال حرفه‌ای 
کشور به میدان رفتند خیلی‌ها منتظر این دو تیم بودند تا
تکلیفشان را با لیگ حرفه‌ای روشن کنند. فدراسیون فوتبال 
نمی توانست این بازی‌ها را پس از دو دیدار ایران با
ایرلند آغاز کند؟ 
کمیته لیگ قادر بود برای ارزش قائل شدن به تیم ملی و لیگ 
حرفه‌ای در فضایی مناسبتر این بازی‌ها را آغاز کند و در
مراسم افتتاحیه آن جشنی، آشنایی و اهدافی را نیز اجرا
نماید. در هیاهوی بازی‌های ملی لیگ پراهمیت حرفه‌ای را
آغاز کردید که برای بازی پرسپولیس پنج هزار نفر تماشاگر
به ورزشگاه برود. شتاب و تعجیل برای چه؟ چرا اهمیت چنین 
لیگی را درک نکردیم این بازی‌ها باید در حضور لااقل 
پنجاه هزار تماشاگر برگزار می‌شد نه پنج هزار نفر، این 
بازی‌ها باید با حضور بزرگان فوتبال ایران در گذشته و
حال برگزار می‌شد نه در روز یکشنبه کاری و درگیری مردم. 
حرکتی که آغاز شد ارزش و اعتبار لیگ حرفه‌ای را
به گونه‌ای پایین آورد. برنامه ریزی در چنین شرایط و
موقعیتی معنا پیدا می‌کند کمی تمرکز و تفکر در این 
زمینه لازم بود. 
* * *
استقلال با جمعی از ملی پوشان حال و گذشته خود در شیراز
به مصاف تیم سخت کوش برق رفت. دین محمدی و خذیراوی 
غایبان استقلال بودند، اما واحدی نیکبخت، هاشمی نسب، 
پاشازاده، نوازی، فکری، موسوی و طباطبایی در میدان بودند. 
برق مصمم و آماده با نفراتی هماهنگ از ابتدای بازی 
استقلال را تحت فشار قرار داد. یک نیمه پربرخورد و نسبتا
خشن بدون گل به پایان رسید، در حالی که قلب دفاع لرزان 
استقلال را برق هدف قرار داده بود. در واقع تمام فیوزهای 
اصلی برق در قلب دفاع استقلال کار گذاشته شده بود و
نهایتا نیز فرار «منصوری» با خطای طباطبایی دروازه بان 
استقلال منجر به ضربه پنالتی شد که خود منصوری با
خونسردی تمام و با یک ضربه فنی گل برق را رقم زد. بعد از
این گل بر اثر سنگ اندازی خطرناک تعدادی از تماشاگران که 
منجر به زخمی شدن کمک داور شد، چند دقیقه‌ای بازی متوقف 
شد و در نهایت بر اثر دخالت محمد صالحی داور ذخیره 
جانشین کمک داور آسیبدیده شد و بازی ادامه پیدا کرد. 
استقلالی‌ها کمی به خود آمدند و حضور فراز فاطمی نیز کمک 
کرد تا در کنار موسوی به خط حمله استقلال نیروی بیشتری 
بدهد. استقلالی‌ها بالاخره روی یک سانتر از چپ با ضربه 
موسوی به گل تساوی رسیدند و در نهایت این بازی با نتیجه 
یک بر یک به پایان رسید. از حادثه تماشاگران و پرتاب
سنگ‌های بزرگ و خطرناک به داخل زمین نباید راحت گذشت و
در ابتدای راه با این نوع مسائل بایستی محکم برخورد کرد. 
فولاد خوزستان یک تیم بود
پرسپولیس بالاخره چهره نشان داد و گروه علی پروین روی 
نیمکت نشستند و تیم او نیز به میدان رفت تمام ملی پوشان 
پرسپولیس هم آمده بودند. فنایی، رهبری فر، پیروانی، 
کاویانپور و استیلی در کنار حلالی، انصاریان، جباری، 
تارتارو رافت تیم اصلی پرسپولیس را تشکیل می‌دادند. 
فولاد نیز ملی پوشان خود را به بازی دعوت کرده بود. 
میرزاپورو گل محمدی دو ستون اصلی فولاد در کنار جمعی از
جوانان و با تجربه‌ها بازی زیبایی به نمایش گذاشتند. ده 
دقیقه از زمان بازی که گذشت فولاد نشان داد که خوب تمرین 
کرده و تاکتیک‌های بگوویچ را مو به مو اجرا می‌کند، 
پرسپولیس خود را در مقابل تیمی دید که از همه نظر حریف 
اوست. بهنام سراج و داود دهقانی در خط حمله فولاد زوج 
خوبی را برای گل زدن تشکیل داده بودند کعبی، شریفی نسب، 
مبعلی، مظاهری و بداوی نیز در خط میانی نبض بازی را در
دست داشتند و سعداوی، گل محمدی و مهدی پور نیز در خط
دفاع این خط را تکمیل کرده بودند. فولاد در دقیقه ۱۵
بازی روی یک سانتر از چپ با ضربه سر بهنام سراج به گل 
دست یافت فولاد ۸۶ دقیقه با چنگ و دندان از این گل 
مواظبت کرد، اما دو برداشت منفی و مثبت روی تعویض‌ها
باعث شد تا پرسپولیس در دقیقه ۸۶ به گل مساوی دست پیدا
کند. سانترهای پی در پی روی دروازه فولاد و دخالت‌های 
 «رافت» باعث شد سرانجام رضا جباری با ضربه سر گل مساوی 
را وارد دروازه فولاد کند. پرسپولیس پس از این گل نیز
دست از حملات خود نکشید و در دقیقه ۹۳ نیز می‌توانست روی 
خطای سعداوی روی رافت صاحب ضربه پنالتی شود که داور از
آن گذشت و در نهایت بازی به تساوی رسید و پیروانی نیز با
دخالت به موقع جلوی برخوردهای احتمالی را که منجر به 
اخراج رافت شد گرفت. 
تابلوی نتایج بازی‌های دیروز
* برق شیراز یک - استقلال تهران یک 
گل‌ها: محمدمنصوری (۶۲) از روی نقطه پنالتی برای برق و
علی موسوی (۷۸) برای استقلال 
* پرسپولیس یک - فولاد خوزستان یک 
گل‌ها: بهنام سراج (۱۷) برای فولاد و رضا جباری (۸۵) 
برای پرسپولیس

آغاز فروش بلیت بازی ایران و ایرلند در
انگلیس
مرکز اسلامی

گروه ورزشی: درپی هماهنگی بعمل آمده، بلیت مسابقه 
رفت تیم‌های ملی فوتبال ایران و ایرلند جنوبی در
چارچوب رقابت‌های فوتبال مقدماتی جام جهانی ۲۰۰۲، در
مرکز اسلامی انگلیس در لندن از روز شنبه آغاز شده است. 
مسئول روابط عمومی مرکز اسلامی با اعلام این مطلب
که تنها در ظرف چند ساعت گذشته ۷۰۰ بلیت به 
ایرانیان علاقه مند به تیم ملی فوتبال کشورشان 
فروخته شده است افزود، گروه جوانان و ورزش این 
مرکز در روزهای آتی از ساعت ۱۱ صبح تا ۷ بعد از ظهر
آماده فروش بلیت مسابقه مزبور هستند. 
هر یک از بلیت‌های مسابقه رفت تیم‌های ملی فوتبال 
ایران و ایرلندجنوبی به قیمت ۲۲ پوند به علاقمندان 
عرضه می‌شود. 

تیم والیبال نوجوانان ایران در مسابقات 
دانش آموزان جهان

گروه ورزشی: نخستین اردوی آمادگی تیم والیبال نوجوانان 
ایران با شرکت هفتاد بازیکن بعد از پایان ماه مبارک 
رمضان در تهران دایر خواهد شد. 
علی معمری مدیر تیم‌های ملی والیبال با اعلام این مطلب
همچنین خبر از حضور نفرات برگزیده این تیم در رقابت‌های 
دانش آموزان جهان در نیکاراگوئه داد. 
وی در مورد مربیان تیم نوجوانان ایران گفت: تلاش خواهد
شد تا از مربیانی که در رده‌های سنی پایه کار می‌کنند
استفاده شود. 

جوردن هنوز راضی نیست

گروه ورزشی: در ادامه رقابتهای بسکتبال لیگ حرفه‌ای 
باشگاههای آمریکا، تیم واشنگتن ویزاردز به مصاف 
فیلادلفیا رفت که در این دیدار مایکل جوردن با کسب ۲۰
امتیاز و ارسال ۹ پاس منجر به گل، در کسب پیروزی ۷۶۹۰
ویزاردز موفق ظاهر شد. 
به گزارش رویتر از واشنگتن این دیدار با حضور بیش از ۲۰
هزار تماشاگر مشتاقی برگزار شد که یکصدا جوردن را تشویق 
می کردند. 
با این وصف جوردن از حاصل کار خود در این دیدار راضی 
نبود و در این باره اظهار داشت: وقتی نمی‌توان توپ‌های 
خوبی ارسال کرد، راههای دیگری برای کمک به دیگر بازیکنان 
وجود دارد، به همین خاطر من تصمیم گرفتم تحرک بیشتری 
داشته باشم و توپ‌ها را ریباند کنم. 

استرالیا میزبان بازی رفت با تیم پنجم 
آمریکای جنوبی

گروه ورزشی: طبق حکم فدراسیون بین المللی فوتبال 
 «فیفا» دیدار رفت تیم ملی استرالیا با تیم پنجم 
قاره آمریکای جنوبی در مسابقه پلی آف برای صعود به 
مسابقات جام جهانی ۲۰۰۲، در استرالیا انجام می‌شود. 
به گزارش خبرگزاری فرانسه از پاریس، این دیدار ۲۹
آبان در استرالیا و بازی برگشت ۴ آذر در خانه تیم 
پنجم قاره آمریکای جنوبی که به احتمال قوی 
اروگوئه است، انجام می‌شود تیم برنده راهی جام جهانی 
می شود. 
این حکم موافق با خواست مسئولان فوتبال استرالیاست. 
استرالیائی‌ها از قبل اعلام کرده بودند که مایلند بازی 
رفت را در خانه خود برگزار کنند به دلیل اینکه پس از
پرواز هوائی طولانی مدت، بازیکنان استرالیا در بازگشت به 
کشور به سختی می‌توانند در فاصله زمانی چند روزه توان 
جسمی خود را بازیابند. 

خبرهایی از کشتی

پیکارهای لیگ کشتی از ششم آذر آغاز می‌شود
گروه ورزشی: فدراسیون کشتی اعلام کرد: دور رفت 
مسابقه‌های لیگ کشتی آزاد قهرمانی باشگاههای کشور از
تاریخ هشتم آذرماه سال جاری آغاز می‌شود. 
این مسابقه‌ها با شرکت ۹ تیم در دو گروه پنج و چهار تیمی 
به صورت دوره‌ای و با دو کیلوگرم ارفاق وزن برگزار خواهد
شد. 
همچنین این رقابتها در ساعت ۱۷ و در ماه مبارک رمضان دو
ساعت بعد از مراسم افطار برگزار می‌شود. 
در گروه الف این رقابت‌ها، تیم‌های همای تهران، نفت تهران، 
آدنیس خراسان، نازگل کرمانشاه و شرکت گواه تهران و در
گروه ب تیم‌های استقلال مازندران، سازمان زندان‌های 
تهران، پاس تهران و ایران سوئیچ نهاوند شرکت دارند. 
۹ کشتی گیر به اردوی تیم ملی فراخوانده شدند
از سوی فدراسیون کشتی، کشتی گیران اعزامی به 
مسابقه‌های بین المللی کشتی آزاد جام «علی علی اف» در
جمهوری داغستان روسیه به اردوی آمادگی تیم ملی 
کشتی آزاد ایران دعوت شدند. 
مراد محمدی، حمید محمدنژاد، مسعود واحدی و محمدمهدی 
لاریجانی همگی از مازندران در وزن‌های ۵۴، ۵۸، ۶۳ و
۱۳۰ کیلوگرم، اسلام مردانی، حسن طهماسبی و بهمن طیبی 
هر سه از گلستان در وزن‌های ۶۳، ۶۹ و ۱۳۰ کیلوگرم، 
جلال لطیفی از همدان در وزن ۷۶ کیلوگرم و جعفر
دلیری از کرمانشاه در وزن ۸۵ کیلوگرم، کشتی گیران 
اعزامی به مسابقه‌های بین المللی جام «علی علی اف» 
هستند که دیروز به اردوی آمادگی تیم ملی ایران 
دعوت شدند. 
در صورتی که این کشتی گیران تا روز ۱۹ آبان ماه 
جاری خود را به اردوی آمادگی معرفی نکنند، از شرکت 
در اردوهای بعدی محروم خواهند شد. 
کریم فر صاحب دو بنده تیم ملی شد
در پایان یک دوره مبارزه انتخابی در وزن ۹۷ کیلوگرم 
کشتی فرنگی که عصر دیروز بین ۴ مدعی این وزن برای حضور
در تیم ملی جهت شرکت در مسابقه‌های جهانی یونان در محل 
خانه کشتی برگزار شد «احسان کریم فر» در صدر قرار گرفت. 
دیگر نفرات شرکت کننده در این مسابقه انتخابی بهروز
جمشیدی، مهدی رحیمی و بهاءالدین مرادی بودند. 

لیگ برتر انگلستان لیورپول با سه گل 
شکست داد
منچستر یونایتد را

گروه ورزشی: در حساسترین بازی هفته لیگ برتر انگلستان، 
لیورپول توانست با نتیجه سه بر یک تیم منچستر یونایتد را
شکست دهد این بازی که در حضور ۴۴۳۶۱ نفر در ورزشگاه 
آنفیلد برگزار شد، مایکل اوون در دقایق (۳۲) و (۵۱) و
جان آرن رایسه (۳۹) برای لیورپول گلزنی کردند و تنها گل 
منچستر یونایتد توسط دیوید بکهام در دقیقه (۵۰) زده شد. 
در این بازی «روی کین» کاپیتان ایرلندی تیم منچستر
یونایتد غایب بود. 

گزارشی از اولین نشست هنرمندان با مخاطبان در نمایشگاه قرآن
رضا امیرخانی: نویسنده جز به گوش و چشم خودش اعتماد نمی‌کند

گروه ادب و هنر- ابراهیم زاهدی مطلق: عصر روز سه شنبه در اولین مجلس افطاری نویسندگان با مخاطبانشان که در یکی از غرفه‌های نمایشگاه قرآن برگزار شد، رضا امیرخانی با مخاطبان آثارش گفت وگو کرد. 
رمان من او که در دو سال گذشته چاپ‌های متعددی خورده و علاقه مندان زیادی پیدا کرده، اصلی‌ترین موضوع بحث جلسه روز سه شنبه بود که با استقبال بسیاری روبه رو شد. همچنین داستان سیستان (ده روز با رهبر) که سفرنامه‌ای است داستانی از دیدار رهبر انقلاب از سیستان و بلوچستان کتاب دیگری بود که مورد سؤال مخاطبان واقع شد. 
چگونه نوشتن و دغدغه‌های نویسنده برای خلق یک اثر و بازگویی تجربه‌های رضا امیرخانی از مراحل نگارش آثارش موضوع دیگر مورد بحث شرکت کنندگان در جلسه پرسش و پاسخ مذکور بود. 
در این جلسه که اجرای آن را جواد محقق (شاعر) به عهده داشت، فضایی صمیمی حاکم بود که سؤالات حاضرین بدون کمترین دغدغه مطرح می‌شد. 
محقق جلسه را با معرفی نویسنده و توضیح مختصری از آثارش آغاز کرد و گفت: رضا امیرخانی متولد ۱۳۵۲ و فارغ التحصیل مرکز تیزهوشان در دوره دبیرستان و دانش آموخته رشته مهندسی مکانیک از دانشگاه صنعتی شریف است. اما مثل بسیاری دیگر از هنرمندان جهان به جای کار در رشته تحصیلی اش، به سرزمین هنر کشیده شده و تابعیت ادبیات را پذیرفته است و بدون استفاده از کلاس‌های داستان نویسی، به طور غریزی می‌نویسد. 
محقق گفت: این نویسنده، بسیار علاقه مند به سفر و تجربه اندوزی است که حاصل این سفرها در آثارش کاملا نمایان است. 
این گفته مجری جلسه، یکی از سؤالات مخاطبان را رقم زد که از نویسنده من او پرسید: شنیده‌ام رمانی را در حال نوشتن هستید به نام بی وتن که درباره مهاجران ایرانی است. آیا درباره این اثر هم کار تحقیقی کرده‌اید؟ 
امیرخانی پاسخ داد: بله، من اعتقاد دارم نویسنده برای تجربه کردن مسائلی که می‌خواهد درباره آن بنویسد، به هیچ گوش و چشمی نباید بیشتر از چشم و گوش خودش اعتماد کند. من برای دیدن فضاها و آدم هایی که می‌خواهم از آنها بنویسم، به آمریکا رفتم. نزدیک به یک سال در آن جا ماندم یک ماشین خریدم به قیمت هزار دلار و ایالت به ایالت این کشور را گشتم. نویسنده رمان ارمیا همچنین توضیح داد: شبها را داخل ماشینم می‌خوابیدم و کارم را ادامه می‌دادم. 
شرکت کننده دیگری درباره رمان من او سؤال کرد و پرسید: با توجه به این که این رمان در فضای تهران قدیم می‌گذرد، چه تحقیقی دراین باره کردید؟ 
وی پاسخ داد: من به جرأت می‌توانم بگویم تمام کتاب‌های مربوط به تهران قدیم را خواندم و با بسیاری از افراد مطلع هم صحبت کردم. البته اینها را در زمان نگارش رمان نخواندم. بلکه قبل از آن این کار را کرده بودم. به نظر من نویسنده همزمان با تحقیق یا کار میدانی اش نباید بنویسد، چون خوانده هایش درونی نشده است. 
شرکت کننده دیگری پرسید: در رمان من او شما یک زندگی دینی را نشان می‌دهید که می‌تواند الگوی یک زندگی سالم در این جامعه باشد. اگر شما در پیش از انقلاب اسلامی هم بودید و همین سن و سال را داشتید، آیا باز هم چنین رمانی می‌نوشتید؟ 
امیرخانی پاسخ داد: قطعا نه. یکی از سؤالاتی که من خودم همیشه از مسئولان می‌پرسم و در سایت لوح هم مطرح می‌کردم این بود که اگر امام خمینی (ره) نبودند، شما الان چه کاره بودید؟ این سؤال بسیار اساسی است که ما بپرسم اگر آن مرد بزرگ و این انقلاب نبود ما الان چه کاره بودیم؟ من خودم می‌دانم که یک آدم سرگردان بودم در کافه‌ها و خیابان‌ها. البته بقیه هنرمندان هم بهتر از این نمی‌شدند. 
وی در توضیح این مسأله افزود: عمده ادبیات ما پیش از انقلاب، ادبیات چپ بود و اصلا زندگی دینی، چیزی به حساب نمی‌آمد و شأنی نداشت که کسی از آن بنویسد. هنرمند در هر رشته هنری، کسی نیست که تابع چارچوب‌های رسمی جامعه باشد. به همین دلیل هم می‌گویم بسیاری از هنرمندان اگر انقلاب نمی‌شد، قطعا نمی‌رفتند کارمند معمولی یا یک کاسب معمولی شوند، پس یک انسان سرگردان و بریده از اجتماع می‌شدند. 
سپس یکی دیگر از شرکت کنندگان از وضع فعلی آثار مربوط به دفاع مقدس انتقاد کرد و گفت: آیا به نظر شما این تعداد آثار کافی است؟ 
این بارجواد محقق، مجری جلسه در پاسخ گفت: تا پیش از جنگ تحمیلی، کشور ما درگیر جنگ‌های متعددی بوده است. اما مجموع کتابهایی را که درباره آن جنگها نوشته شده، مقایسه کنید با آثاری که در همین چند سال نوشته شده است. اصلا قابل مقایسه نیست. ما فقط در واقعه عاشورا می‌شنویم که برای یک جنگ، این همه شعر گفته یا داستان نوشته شود. 
محقق توضیح داد: شاید این هم به دلیل تأثیری است که عاشورا روی جبهه‌های ما داشته است. 
همچنین رضا امیرخانی در پاسخ به انتقاد یکی از حاضرین به نسل کنونی و علل دین گریزی برخی جوانان امروز گفت: من این حرف را قبول ندارم که جوانان امروز دین گریز هستند. به نظر من، جوانان از نسل گذشته شان دین باورتر شده‌اند. اگر اعتراض یا حرفی هم دارند، نشانه آگاهی شان است که به راحتی مسائل غیر دینی را نمی‌پذیرند یا اعمال سطحی را به اسم دین قبول نمی‌کنند. آنها به دنبال دین حقیقی هستند. نویسنده داستان سیستان همچنین در پاسخ یکی از حاضران که پرسیده بود آیا در این کتاب که به سفر رهبر انقلاب مربوط می‌شود، چیزی هم سانسور شد؟ گفت: مطمئن باشید که نه. فقط یک مورد که وقتی من کتاب را به حضرت آقا دادم و ایشان قبل از چاپ خواندند، فرمودند: آن جا که نوشته‌ای من قنوت نمازم را به خاطر رعایت اهل سنت کوتاه کردم، صحیح نیست. این را به حساب کسی نگذارید. کمردرد خودم شدت پیدا کرده بود که قنوت را کوتاه کردم فقط همین مورد بود. 
گفتنی است جلسه بعدی از این سلسله نشست‌ها، امروز در همان محل با محمدرضا بایرامی نویسنده پل معلق برگزار می‌شود. 

بیوک ملکی: حمایت دولت به ادبیات دفاع مقدس لطمه زده است

مهر: من معتقدم در جاهایی حمایت‌های نهادهای دولتی از ادبیات دفاع مقدس، بیشتر به این ادبیات لطمه زده است، تا این که آن را ارتقا دهد. این نهادها هنوز نتوانسته‌اند جریان درستی را در ادبیات دفاع مقدس ایجاد کنند. 
بیوک ملکی - شاعر کودک و نوجوان و داور دهمین دوره انتخاب کتاب سال دفاع مقدس در گفت و گو با ستاد خبری دهمین دوره کتاب سال دفاع مقدس، اظهار داشت: باید کارهای پژوهشی در زمینه برگزاری جایزه کتاب سال دفاع مقدس انجام شود و مشخص شود که درچه زمینه هایی این جایزه موفق بوده و در چه زمینه هایی موفق نبوده است و دلایل هر دو زمینه بررسی شود. 
وی افزود: من معتقدم شعرهایی که برای کودکان و نوجوانان در زمینه دفاع مقدس پس از جنگ سروده شده به اندازه شعرهایی که در زمان جنگ سروده شده‌اند از کیفیت مطلوب برخوردار نیست. باید علت این مسئله مشخص شود، هنوز شعرهایی که سلمان هراتی و قیصر امین پور در زمان جنگ سروده‌اند، جزو برترین شعر‌های دفاع مقدس است و اگر شعری در ذهن‌ها ماند مربوط به قبل از برگزاری این جایزه است. 
وی افزود: من وقتی در کمیته کودک و نوجوان کتاب سال دوره دهم حضور داشتم و در جلسه شرکت می‌کردم حس می‌کردم که هر کدام از داوران استقلال رای داشتند و از بین کتابهای موجود بهترین کتابها را انتخاب کردند. البته به معنی این نیست که کتابهایی که انتخاب شده ایده آل هستند، بلکه این انتخاب نسبی است. البته انتظار داوران در کتاب‌های حوزه کودک و نوجوان دفاع مقدس بسیار بالاتر از سطح کتاب‌های موجود بود. 
ملکی گفت: من در داوری خودم، مهمترین معیارم تکنیک اشعار بود، زیرا اگر یک شعر تکنیک شعری نداشته باشد، نمی‌تواند هیچ مفهومی را به خوبی انتقال دهد و برای انتقال مفهوم دفاع مقدس باید تکنیک خوبی را به کار گرفت. 
وی درباره این موضوع که آیا انتخاب نشدن اثری در این جایزه، در ارتقای سطح کیفی آثار موثر است یا خیر، گفت: اگر واقعا شعری نباشد که در حد جایزه دادن باشد، به نظر من نباید جایزه داد. اما در اکثر موارد انتخاب‌ها نسبی صورت می‌گیرد و اگر بخواهیم ایده آل انتخاب کنیم کتاب‌های بسیار کمتری انتخاب می‌شوند. 
این شاعر در پایان درباره چشم انداز شعر کودک و نوجوان دفاع مقدس گفت: درباره آینده نمی‌توان چیزی را پیش بینی کرد، زیرا ممکن است پدیده‌ای در شعر ظاهر شود، اما از گذشته می‌توان گفت و آن این که تا این جای کار، جز زمان جنگ آثار در سطح خوبی نبوده است. 

پل معلق بایرامی فیلم می‌شود

مهر: دفتر سینمای اقتباسی بنیاد سینمایی فارابی حقوق اقتباس از رمان پل معلق محمدرضا بایرامی را خریده و بر اساس آن فیلمی در حوزه دفاع مقدس تولید می‌شود. 
مدیر دفتر سینمای اقتباسی فارابی گفت: بعد از بررسی کتاب پل معلق در شورای اقتباسی بنیاد سینمایی فارابی، حقوق اقتباس سینمایی از آن با توجه به ویژگی‌های داستان برای ساخت فیلم سینمایی خریداری شد. 
مصطفی جمشیدی ادامه داد: مضمون پل معلق در مورد سال‌های دوران دفاع مقدس و حماسه سازی غیورمردان این عرصه است و کتاب به سرنوشت سربازی می‌پردازد که در دوران جنگ به ماموریتی اعزام می‌شود و بعد در کنار پلی که در حمله جنگنده‌های عراقی صدمه دیده مشغول نگهبانی می‌شود. او در تهاجم نیروی هوایی عراق، یکی از جنگنده‌های عراقی را سرنگون می‌کند. وی در پایان گفت: در واقع رمان به دنیای حسی و دلی این سرباز و دغدغه هایش و مروری بر گذشته و مواجهه او با طبیعت می‌پردازد. ضمن اینکه محیط پیرامون و باورهای این سرباز در این میان، دچار تغییراتی می‌شود. 

علیرضا خمسه: مشکل تئاتر کودک آموزش است

مهر: همه مشکلات ما در بخش تئاتر کودک و نوجوان، به برنامه ریزی مدون در بخش آموزش بازمی گردد. تئاتر بدون آموزش، قابل تعمق نیست و آموزش مثل کاشت بذر عمل می‌کند. 
علیرضا خمسه- بازیگر و مدرس تئاتر- به روابط عمومی سیزدهمین جشنواره سراسری تئاتر کودک و نوجوان گفت: در تمام دنیا و اصولا در تمام کشورهایی که توسعه را با خرده فرهنگ و هنر آمیخته‌اند، سرمایه و برنامه ریزی گسترده‌ای برای آموزش و پرورش، بخش فرهنگ و بخش هنر در سطح کودک و نوجوان اختصاص یافته است. وی ادامه داد: متاسفانه در کشور ما دیده می‌شود که هر آنچه به کودکان و نوجوانان مربوط است، شوخی قلمداد می‌شود. توجه به کودک و نوجوان، نشانه بلوغ جامعه است که هنوز در ایران اتفاق نیفتاده است. خمسه ضمن یادآوری برگزیدگان جشنواره تئاتر کودک و نوجوان در چند سال گذشته گفت: با تئاتر کودک و نوجوان، مثل یک فرزند سرراهی رفتار می‌شود و اگر کسی نباشد که دستی به سر و گوشش بکشد، از یاد می‌رود. 

فرزاد مؤتمن: فیلم‌های بومی در اسکار موفق ترند

مهر: فیلمی بومی و ملی که به لحاظ تولید و حضور عوامل حرفه‌ای دارای ساختار و تکنیک مناسب و استاندارد است در مراسم اسکار موفق می‌شود. 
فرزاد مؤتمن در مورد ویژگی‌های فیلمی که از ایران در مراسم اسکار شرکت می‌کند، گفت: از جنس فیلم هایی که هر سال برنده جایزه اسکار فیلم خارجی می‌شوند می‌توان تشخیص داد غالبا آثاری در این بخش موفق هستند که به لحاظ تولید پر و پیمان محسوب می‌شوند. 
کارگردان باج خور خاطرنشان کرد: این پر و پیمان بودن در مورد تولید گسترده، حضور عوامل حرفه‌ای و امکانات فنی کامل و از همه مهمتر اثری کامل به لحاظ ساختار و تکنیک محسوب می‌شود. برای حضور موفق در اسکار باید با یک اثر استاندارد روبه رو باشیم. در مرتبه بعد به نظر می‌رسد آکادمی اسکار بیشتر در حیطه فیلم‌های خارجی زبان به آثاری توجه دارد که دارای ماهیت مستقل هستند و خیلی سفارشی و دولتی نیستند. 
وی در مورد حضور کمرنگ ایران در مراسم اسکار گفت: اصولا سینمای ایران در آن حد نیست که بخواهد حضور گسترده در اسکار داشته باشد. آن یک بار هم که فیلم بچه‌های آسمان جزو پنج فیلم منتخب اسکار شد، به علت وجود پخش کننده قوی فیلم یعنی کمپانی میرامکس در آمریکا بود که اکرانی گسترده برای فیلم فراهم کرد. این کمپانی‌ها دارای سهمیه هایی هستند که از آن استفاده کردند. 
مؤتمن در ادامه افزود: بهترین فرصتی که ما برای حضور در اسکار داشتیم مربوط به فیلم لاک پشت‌ها هم پرواز می‌کنند بهمن قبادی بود که هم به لحاظ موضوع برای آمریکایی‌ها می‌توانست جذاب باشد و هم فیلمی بود که به لحاظ تولیدی خیلی پر و پیمان به نظر می‌رسید، ولی با وجود این انتخاب نشد. 
این فیلمساز در پایان تاکید کرد: خیلی از فیلم‌های خارجی که به مراسم اسکار می‌روند دارای هویت بومی و ملی هستند؛ چه آثاری که از شرق دور به اسکار می‌روند و چه فیلم‌های کشورهای اروپایی همچون ایتالیا. پس بومی و ملی بودن هم باید یکی از ویژگی‌های نماینده سینمای ایران در اسکار باشد. 

هنرایرانی

سنندج- نمایشگاه پوسترهای مقاومت
به مناسبت گرامیداشت هفته دفاع مقدس، نمایشگاه مجموعه آثار گرافیک تحت عنوان پوسترهای مقاومت روز چهارشنبه در گالری آفرینش‌های حوزه هنری استان کردستان در سینما بهمن سنندج دائر شد. 
در این نمایشگاه حدود ۸۰ تابلو عکس از صحنه‌های جبهه و جنگ با عنوان جنگ تحمیلی؛ دفاع در برابر تجاوز از آثار هنرمندان مرکز هنرهای تجسمی کشور در معرض دید قرار گرفته است. همچنین در این نمایشگاه بیش از ۳۰ تابلو عکس به مقاومت ملت لبنان و فلسطین در برابر تجاوزات رژیم صهیونیستی اختصاص یافته است. 
اصفهانآثار لاهوتی در موزه هنرهای معاصر
همزمان با ماه مبارک رمضان، نمایشگاهی از آثار حجم محمدرضا لاهوتی در گالری شماره یک موزه هنرهای معاصر اصفهان برپا شد. ۲۴ اثر حجم پلکسی گلاس با الهام از مضامین معنوی و خطوط کوفی این هنرمند معاصر به نمایش گذاشته شده که تا پایان مهرماه جاری برپاست. 
محمدرضا لاهوتی، سردبیر فصلنامه هنر و سردبیر نیم سالانه زیباشناخت است که تاکنون سه نمایشگاه انفرادی آثار فتوگرافیک با عنوان‌های از نقطه تا نور، از صحیفه تا عرش و حا - میم - عشق؛ فرازهایی از عشق را برگزار کرده است. 
فیروزکوه - نمایشگاه تازه‌های کتاب
نمایشگاه تازه‌های کتاب، روز چهارشنبه به مناسبت هفته دفاع مقدس در چهار نقطه شهرستان فیروزکوه گشایش یافت. 
در این نمایشگاه‌ها بیش از ۹هزار و ۵۰۰ جلد کتاب که برای نخستین بار چاپ شده، به منظور معرفی تازه‌های کتاب و ایجاد شرایط بهتر توسعه فرهنگ کتابخوانی به نمایش در آمده است. 
در این نمایشگاه‌ها که به مدت یک هفته برپا شده، کتاب هایی با موضوعات علمی، فرهنگی، هنری، رمان، زبان، دفاع مقدس، تاریخ، جغرافی، فلسفه، دین و انواع مقالات ادبی ارائه شده است. 

محمدرضا ترکی: 
ادبیات دفاع مقدس زمینه ظهور آثار ایده آل را دارد

گروه ادب و هنر- محمدرضا ترکی، سرگروه کمیته شعر دهمین دوره جایزه انتخاب بهترین کتاب سال دفاع مقدس گفت: ادبیات دفاع مقدس زمینه ظهور و بروز آثار بسیار خوب و ایده آل را دارد. 
این شاعر و منتقد با اشاره به این مطلب که کمیت و کیفیت آثار رسیده بسیار قابل توجه است، بیان داشت: در بخش شعر دهمین دوره از جایزه انتخاب بهترین کتاب سال دفاع مقدس، دو گروه داوری آثار رسیده را بر عهده دارند. گروه اول مجموعه شعرهای انفرادی را داوری می‌کنند و گروه دیگر جنگ‌ها و اشعار گردآوری شده از شاعران مختلف را مورد ارزیابی و گزینش قرار می‌دهند تا با توجه به تعداد زیاد آثار و کیفیت مطلوبی که این اشعار دارند، داوری‌ها تخصصی دنبال شود. 
وی تصریح کرد: بر خلاف سال گذشته، در این دوره از جایزه کتاب سال برگزیده خواهیم داشت، چون امسال از شاعران حرفه‌ای و جوان آثار خوبی به دبیرخانه رسیده است که قابلیت معرفی دارند. 
ترکی تاکید کرد: در بخش جنبی این رویداد فرهنگی، از میان شاعران جوانی که برای اولین بار در سال ۱۳۸۴ اقدام به چاپ اثری با موضوع دفاع مقدس کرده‌اند، مجموعه شعر برتر انتخاب و سراینده آن مورد تقدیر قرار می‌گیرد. وی ادامه داد: همچنین در این بخش از میان تمامی آثار رسیده، بهترین قطعه شعر سروده شده با موضوع دفاع مقدس انتخاب می‌شود و در مراسم پایانی از سراینده آن اثر تجلیل به عمل می‌آید. 
دهمین جایزه انتخاب بهترین کتاب سال دفاع مقدس، ۲۴ آبان ماه همزمان با روز کتاب و کتابخوانی به برگزیدگان اعطا می‌شود. 

شعری برای دفاع مقدس مردم ایران
نام تمام مردگان یحیاست

محمدعلی سپانلو
گروه ادب و هنر - شاید شعرهایی که در بحبوحه جنگ سروده شده است از کیفیت هنری پایین‌تری برخوردار باشد، زیرا وقتی کشور در وضعیت جنگ است، با یک بحران مواجه است و خیلی سخت است که شاعر فرصت ساخت و ساز هنری شعرش را پیدا کند. آنچه در بالا آمد، حرفهای محمدعلی سپانلو است درباره شعر جنگ و شاعرانی که در بحبوحه جنگ، فارغ از آرایه‌های هنری و فقط برای همسویی با دفاع مقدس مردم ایران شعر می‌سرودند. شعر نام تمام مردگان یحیاست از سروده‌های این شاعر است که در اسفند سال ۶۶ برای دفاع مقدس سروده شده است. روزهایی که رژیم متجاوز بعث عراق با آغاز موشک باران مناطق مسکونی تهران، دور تازه‌ای را در جنگ علیه زنان و کودکان آغاز کرد. بعثی‌ها اولین موشک زمین به زمین را در غروب روز ۱۱ اسفند ۶۶ به تهران شلیک کردند که هدف این موشک، بیمارستانی در خیابان جمهوری اسلامی - خیابان شیخ هادی بود. 
سپانلو این شعر را مهمترین اثرش برای دفاع مقدس می‌داند: 
نام تمام بچه‌های رفته
در دفترچه دریاست
بالای این ساحل
فراز جنگل خوشگل
در چشم هر کوکب
گهواره‌ای برپاست، 
بی خود نترس ای بچه تنها
نام تمام مردگان یحیاست. 
هر شب فراز ساحل تاریک
دریا تماشا می‌کند همبازیانش را
در متن این آبیچه تاریک، 
یک دسته کودک را
که چون یک خوشه گنجشک
بر پنج سیم برق، هر شب، گرد می‌آیند. 
اسفندیار مرده‌ای
 (بی وزن، مانند حباب کوچک صابون) 
تا می‌نشیند
شعر می‌خواند: 
این پنج تا سیم چه خوشگله
مثل خطوط حامله
گنجشگک تپل مپل
نک می‌زنه به خط سل
هر شب در این کشور
ما رفتگان، با برف و بوران باز می‌گردیم. 
در پنجره‌های به دریا باز
از‌های هو و بانگ چشم انداز
یک رشته گلدان می‌پرند از خواب‌های ناز؛ 
ما را تماشا می‌کنند از دور
که هم صداهای بچه‌های مرده می‌خوانیم. 
آوازمان، در برف پایان زمستانی
بر آب‌های مرده می‌بارد
با کودکان مانده در آوار بمباران
در مجلس آواز، مهمانیم. 
یک ریز می‌خواند هنوز اسفندیار آن سو: 
خرگوش و خاکستر شدی ای بچه ترسو
دریای فردا کشتزار ماست
نام تمام مردگان یحیاست
آنگه دهان‌های به خاموشی فرو بسته به هم پیوست
تا یک صدای جمعی زیبا پدید آید: 
مجموعه‌ای، در جزء جزئش، جام هایی که به هم می‌خورد
آواز گنجشک و بلور و برف
آواز کار و زندگی و حرف
آواز گل هایی که در سرما و یخبندان نخواهد مرد. 
از عاشقان، از حلقه پیوند و بینایی
موسیقی احیای زیبایی
موسیقی جشن تولدها
آهنگ‌های شهربازی‌ها، نمایش‌ها. 
در تار و پود سازهای سیمی و بادی
شعر جهانگردی و تعطیلی و آزادی …
این همسرایان نام شان یحیاست
و آن دهان، خواننده‌اش دریاست. 
با فکر احیای طبیعت‌ها، سفرها، میهمانی‌ها
دم می‌دهد یحیا
و بچه‌ها همراه او آواز می‌خوانند
در نیلابه دریا: 
ای برف ببار
با فکر بهار
بر جنگل و دشت
بر شهر و دیار
ای مادر گرگ
ای چله بزرگ
هی زوزه بکش
هی آه برآر
ما از دل تو
بی باک تریم
از تندر و برق
چالاک تریم
با شمع و چراغ
در خانه و باغ
برف شب عید
همسایه ماست
این سرد و سپید
با رنگ امید
فردا که رسید
سرمایه ماست
ای برف ببار
تا صبح بهار …
نوبت به نوبت، تا شب تحویل سال نو
گنجشک‌ها و بچه‌های مرده می‌خوانند
با چشم‌های کوچک شفاف
تا صبح، روی سیم‌های برق می‌مانند. 

نگاه روز
هنر فاخر یا؟ … فخیم

علیرضا پورامید
دکتر احمدی (مدیر دفتر موسیقی وزارت فرهنگ و ارشاد اسلامی) درگفت وگویی صمیمانه و بی تکلف دررادیو به ۲ مقوله بسیار مهم اشاره شایان داشت. 
الف: نوید تشکیل شورای راهبردی شعر و موسیقی و این که تمامی تصمیمات موسیقایی در کشور با صلاحدید این شورا انجام شود. 
ب: پذیرش این که هنرمندان طرف مقابل ارشاد نیستند و همسو و همفکر دفتر موسیقی محسوب می‌شوند و چه نیکو و شایسته است که نظر کارشناسانه خبرگان موسیقی تنها ملاک صدور مجوزها (به لحاظ هنری) قرار گیرد و …. 
همان روز هنگام افطار که به منزل آمده و روزنامه محترم همشهری را مطالعه کردم دو نکته در صفحه ادب و هنر جلب توجه می‌کرد. 
ج: سخنان وزیر محترم ارشاد با تیتری به این عنوان که وظایف حاکمیتی را نمی‌توان حراج کرد. 
د: رئیس کمیسیون فرهنگی مجلس (عماد افروغ) گفته‌اند هیچ اثر فاخری در عرصه دفاع مقدس تولید نشده است. 
هر کدام از این ۴ مورد (الف- ب- ج- د) نیازمند توضیحاتی است و محتاج تکمله‌ای، وگرنه بی توجهی به این اشارات و ایضاحات، باعث خواهد شد که در بر همان پاشنه و چرخ در همان مدار سابق خواهند چرخید و در نتیجه محصول، هیچ و یا خیلی اندک خواهد بود. (الف- ب- ج) ابتدا باید روشن ساخت که شعرای محترم عضو شورا به دلیل وجه ترانه سرایی و احاطه بر مقوله و مبحث کلام موسیقی در این شورا حضور دارند وگرنه جامعه موسیقی دیرگاهی است به سرداری و سردمداری آهنگسازان این رشته، عزم خویش را جزم کرده تا به موسیقی ایرانی که به? شدت تحت الشعاع کلام است، هویت و شخصیتی مستقل بدون حضور شعر و خواننده و … بخشیده و از سیطره کلام بر موسیقی بکاهند (به صحیح یا سقیم بودن این نظریه فعلا نمی‌پردازم). 
و نیز: معرفی اعضای شورای راهبردی و حوزه مسئولیت شان که از اشاعه شایعه و بروز و ظهور گمانه زنی‌ها و حدسیات جلوگیری شود و دیگر این که، بارها در مصاحبه‌ها و نوشته‌ها و یا در حضور مدیران مربوطه عرض کردم که بضاعت موسیقی و موسیقیدانان فراتر از آن است که می‌پندارید و نگاه و نگرش خویش را با شمول بیشتر و گستردگی فزون‌تر، مزین کنید، چرا که حوزه فرهنگ حوزه تکثر و ساحت تنوع و تعدد است و در کشور عزیز و فرهیخته خیز و هنرمندفزای ایران، هنرمندان معمر، میانسال و پیشکسوت و حتی جوانان بسیاری وجود دارند که اهلیت و شایستگی بسیاری برای مشاورت، مباشرت، و … داشته و نگارنده معتقد است که گرامیان و مدیران عزیز، مشاوران سابق و اسبق خویش را حفظ کنید، اما با حضور افراد و اعضای جدید، خون و روح و طراوتی نو در رگ‌ها و کالبد و پیکره تصمیماتتان بدوانید و بدمید. 
تکمله: آیا ملاک و معیار تشخیص مقولات هنری (موسیقایی) و درجه بندی و نمره دهی و تعیین سطح آنان (اگر میسر و میسور باشد) چنانچه توسط هنرمندان پاک و صالح انجام شود و یا رفع و فسخ مشکلات و اختلافات صنفی هنرمندان توسط ریش سفیدان و منتخبان همان رشته و یا مقولاتی از این قبیل در این قبیله شریف و نجیب و قانع، واگذاری وظایف حاکمیتی به غیر است؟ اساسا در تعامل حکومت و هنرمند، وظایف و تکالیف هر دو گروه در بسیاری از موارد، یک سو و یک جهت اند و مردم (در این جا هنرمندان) به عنوان بخشی از حاکمیت می‌توانند چونان بازوان نبرومند و در عین حال اصلح و شایسته‌تر به همکاری و همراهی با حاکمیت و ای بسا سبک‌تر کردن وزن وظاف دولت به خوبی ایفای وظیفه کنند. 
ج: در انتهای مقاله اشاره‌ای دارم به واژه فاخر که چندی است در پی رشته‌های هنری می‌آید تا به نوعی خط کشی و یا گزیده گزینی را بیان کند و صد البته تاکنون فقط بر ابهامات افزوده است. واژه فاخر اگر به این عنوان به کار می‌رود که بتوان به وسیله هنر مورد نظر تفاخر کرد و فخر و مباهات نمود که اساسا فلسفه هنر از این نوع اندیشیدن و نگرش به دور و با آن غریبه است همان قدر که ایتالیا و رم به پاواروتی می‌تواند فخر کندبنارس و هندوستان به بسم الله خان و ایران به ویژه جنوب ایران به شیرمحمد اسپندار مباهات می‌کند و البته روا و به جاست، نه واهی و یا ناسیونالیستی و غیرمنطقی! فخر و بالیدن در حوزه هنر معنایی ندارد و از مقتضیات امور ورزشی و رشته‌های رکورددار است. شاید دوستان مقصودشان هنر فخیم یا اصیل است. چنانچه جناب آقای عماد افروغ مراد و مقصود فخامت آثار هنری است باید در حوزه موسیقی عرض کنم که با این گونه رفتارهای مالی و بودجه بندی‌های انجام ناگرفته در مجلس برای هنر و افراد موسیقی (تا حدی که اهل موسیقی معتقدند کمیسیون فرهنگی اساسا موسیقی را جزو فرهنگ محسوب نمی‌کند) باز هم به خاطر آثاری که خبرگان تحسین می‌کنند و دیگران فخر می‌نمایند، باید به مجید انتظامی و حسین علیزاده و محمدرضا لطفی و پرویز مشکاتیان و … هزاران دست مریزاد گفت و … بماناد. 

عکس روز

عکس: رویترز / ویتر بادر
فردریش استیکلر رئیس فدراسیون فوتبال اتریش (چپ) و رلف زلوکزوئر رئیس فدراسیون فوتبال سوئیس (راست) سمبل‌های رسمی رقابت‌های جام ملت‌های اروپای سال ۲۰۰۸ را معرفی کردند. 

در شهر چه خبر.. 

کاهش نرخ سبزی
به دنبال کاهش برخی اقلام سبزی در بازار و رشد قیمت انواع سبزی ۱۲۰ هزار کیلو سبزی به صورت روزانه وارد میادین میوه و تره بار شد تا قیمت این محصول کنترل شود. افزایش ۵۰ هزار کیلویی توزیع سبزی قیمت سبزی را تا کیلویی ۱۸۰ تومان پایین آورد؛ در حالی که این قیمت در روزهای پیش در سطح شهر به ۴۰۰ تومان می‌رسید. به گفته عبد الرحمن چراغعلی مدیرعامل سازمان میادین میوه و تره بار تثبیت قیمت سبزی دست کم تا پایان ماه مبارک رمضان ادامه دارد و سایر اقلام خوراکی نیز در غرفه‌های ویژه ماه مبارک رمضان به نرخ مصوب و کارشناسی عرضه می‌شود. 
کابل برگردان
عملیات کابل برگردان با هدف توسعه شبکه کابل در مراکز مخابرات شهید قدوسی، سلمان فارسی و شهید محلاتی آغاز شد. با اجرای عملیات مذکور ارتباط تلفنی مشترکین در مرکز مخابرات شهید قدوسی با پیش شماره‌های ۲۲۲۲، ۲۲۲۵، ۲۲۲۶، ۲۲۲۷، ۲۲۹۰ و ۲۲۹۱ در محدوده کوچه پنجم بهروز، میرداماد، رودبار غربی و میدان مادر (خیابان بهروز) و در مرکز مخابرات سلمان فارسی با پیش شماره‌های ۲۲۰۶ تا ۲۲۰۹ و ۲۲۳۷ در محدوده خیابان بهار ۵ و کوچه‌های بن بست اول و دوم، شهرداری، خیابان رز صدف و سپیدار با اختلال همراه است. همچنین در مرکز شهید محلاتی ارتباط تلفنی ۷۰۰ مشترک با پیش شماره‌های ۲۲۴۴ تا ۲۲۴۹ در محدوده بلوار اوشانف بیمارستان ۵۰۵ ارتش، خیابان پیروز شفیعی رضوان، جنت و ۳۰ متری هاشمی نیز با اختلال همراه است. 
۷ پایگاه سیار
۷ پایگاه سیار انتقال خون در نقاط مختلف شهر برای دریافت خون‌های اهدایی مستقر شدند. در ایام ماه مبارک رمضان این پایگاه‌ها از ساعت ۱۹ تا پاسی از شب آماده پذیرش اهدا کنندگان هستند. محل استقرار پایگاه‌های انتقال خون در حرم عبد العظیم (ع)، حرم امام زاده صالح (ع)، نمایشگاه قرآن در مصلی، مهدیه تهران، مسجد ابوذر، هیأت رزمندگان غرب واقع در خیابان آزادی و پایگاه سیار بیت الرقیه در خیابان پیروزی است. 
مشاوره رایگان
طرح خدمات رایگان مشاوره خانواده و معاینات پزشکی در پایگاه‌های سلامت معاونت اجتماعی- فرهنگی شهرداری منطقه ۷، فردا، جمعه هفتم مهرماه، برای شهروندان به اجرا درمی آید. در این طرح، خدماتی همچون معاینات پزشکی، دندانپزشکی، مشاوره خانواده، مشاوره تغذیه، آموزش امداد و نجات یک روزه ارائه می‌شود. زمان اجرای این طرح همزمان با اختتامیه طرح جهادی ۱۳۷، در تاریخ هفتم مهرماه و از ساعت ۸ تا ۱۸ در سه پایگاه خواهد بود. محل ارائه این خدمات شامل خانه سلامت محله میدان سپاه واقع در خیابان سرباز، نبش کاج، فرهنگسرای مدرسه واقع در خیابان شریعتی، نبش خیابان قندی، داخل پارک هلال احمر، ساختمان آموزش و مرکز بهار زندگی واقع در خیابان مدنی، خیابان محمودی (حسینی)، اول خیابان هوری است. 
توزیع دوباره مرغ
از ابتدای هفته آینده مرحله دوم توزیع مرغ با ۱۰ هزار تن گوشت منجمد آغاز می‌شود. در این مرحله نیز مسئولان بر قیمت مصوب ۱۳۴۰ تومان برای هر کیلو مرغ منجمد در تهران و ۱۳۹۰ تومان برای هر کیلو مرغ در شهرستان‌ها تأکید کرده‌اند. مرغ گرم (غیرمنجمد) نیز باید کیلویی ۱۵۵۰ تومان عرضه شود. تخم مرغ نیز در این مرحله با قیمت مناسب و به میزان کافی به بازار تزریق خواهد شد. 

بازار
هفته ارزانی خودروهای کارکرده

هرچند به دنبال افزایش قیمت خودروهای صفر تمامی خودروهای کارکرده هم تغییر قیمت محسوسی داشتند اما گذر از شوک مقطعی بازار و کاهش تقاضا به علت پایان یافتن فصل تعطیلات تابستانی بازار کارکرده‌ها ابتدا رو به آرامش رفت و در حال حاضر قیمت‌ها اندکی هم فروکش کرده‌اند. 
برای نمونه طبق جدول قیمت خودروهای کارکرده مرکز همگانی خرید و فروش خودرو، پراید مدل ۸۱ با ۱۰۰ هزار تومان کاهش قیمت، پراید مدل ۸۲ با ۴۰۰ هزار تومان کاهش قیمت و پیکان مدل ۷۵ نیز با حدود ۱۰۰ هزار تومان کاهش قیمت نسبت به دو هفته پیش روبه رو بوده‌اند. هرچند قیمت‌های ارائه شده توسط این مرکز به صورت تقریبی است و خودروهای کارکرده بسته به تمیزی و سلامت موتور و بدنه در این مرکز قیمت گذاری می‌شوند. علاقه مندان برای اطلاع بیشتر می‌توانند با تلفن گویای ۵۵۸۵۸۹۵۸ (۶۰ خط) تماس بگیرند و یا به سایت www. iranactmm. com
متصل شوند. 
قیمت خودروهای کارکرده

ببخشید، الان چکار می‌کنید؟ 
الهام اناری

مسعود جعفری جوزانی، در چشم باد و یک فیلم طنز
همچنان مشغول ساخت مجموعه در چشم باد هستم، این مجموعه ۵۲ قسمتی است و به احتمال زیاد، کار تولید یک سال دیگر به پایان می‌رسد. در چشم باد روایتگر سه دوره تاریخی است که از سال ۱۲۹۹ شروع می‌شود و به فتح خرمشهر ختم می‌شود. قصد دارم سه فیلم سینمایی نیز براساس مقاطع مختلف زمانی قصه، از آن بسازم. به غیر از این‌ها برای ساخت فیلم سینمایی، دو فیلمنامه آماده دارم. در یکی از آنها محوریت داستان با زن هاست و فیلمنامه دوم مضمون طنز دارد و البته اجتماعی است. عنوان آن هم چگونه یاد بگیریم پیتزا بخوریم و خوشبخت باشیم است. 

آزیتا حاجیان، تدارک سایه ولگرد من
این روزها در مجموعه ساعت شنی به کارگردانی بهرام بهرامیان که در ۲۲ قسمت ساخته می‌شود، بازی می‌کنم. نقشم در این مجموعه کوتاه ولی متفاوت است. اگر گزیده کار شده‌ام به خاطر ضعف زیاد کارهای پیشنهادی است. فیلمنامه هایی که از قدرت و انسجام کافی برخوردار نیستند و نقش هایی که هیچ جذابیتی ندارد. ازطرفی حضور زیاد در مجموعه‌های تلویزیونی باعث می‌شود بازیگر همیشه جلوی چشم مردم باشد و از طرفی انتظارات آنها را بالا ببرد. از طرف دیگر، متأسفانه وقتی کارگردان‌ها می‌بینند یک بازیگر از عهده یک نقش خاص برمی آید، آنقدر از او در همان نقش خاص استفاده می‌کنند که بازیگر کلیشه می‌شود. در حوزه تئاتر کمی بی انگیزه شده‌ام چون برای کار قبلی ام حدود ۵ ماه زحمت کشیدم ولی درنهایت تنها ۳۰ اجرا به آن دادند. من هنوز نتوانسته‌ام انگیزه لازم را برای شروع کار تازه به دست بیاورم. سایه ولگرد من نام سومین نمایش من است که اگر مشکلی پیش نیاید، مقدمات اجرا را فراهم می‌کنم. در حوزه سینما هم اصلا به کارگردانی فکر نمی‌کنم چون با وجود پیشنهادهایی که بوده، علاقه‌ای به این کار ندارم ترجیح می‌دهم کارگردانی تئاتر را ادامه دهم، در تئاتر حرفم را راحت‌تر و مستقیم‌تر عنوان می‌کنم، البته اگر شرایط ادامه کار مهیا باشد. 

ناصر تقوایی، فعلا فقط تدریس و عکاسی
در حال حاضر مشغول به کار نیستم اما به محض این که شرایط برای فیلمسازی مهیا شود، باز هم فیلم می‌سازم. 
وقتی شرایط کار وجود ندارد، چاره‌ای غیر از این نیست. وقتی سه فیلم من، پشت سرهم متوقف و پروژه نیمه کاره تعطیل می‌شود، این فیلمسازی برایم دل چسب نیست. من دوست دارم حضور جدی خود را در سینما به طور مستمر حفظ کنم. البته غیر از سینما، دل مشغولی‌های دیگری هم دارم مثل برپایی نمایشگاه عکس یا تدریس، همه این‌ها باعث می‌شود در متن اجتماع حضور داشته باشم. 

بیژن امکانیان، بازی در مجموعه تلویزیونی
مشغول بازی در مجموعه‌ای به کارگردانی بهرام بهرامیان هستم. این مجموعه ساعت شنی نام دارد. از طرف دیگر منتظر اکران تقاطع به کارگردانی ابوالحسن داودی هستم. به نظرم در تقاطع متفاوت‌ترین بازی این سال‌ها را تجربه کردم. کارگردانی خوب داودی و هدایت مناسب بازیگران در موفقیت این فیلم بسیار موثر بود. من گمان نمی‌کردم تقاطع از سوی منتقدان با چنین استقبالی مواجه شود. 
زمانی که در این فیلم بازی می‌کردم هیچ صحبتی از کیفیت کل کار و یا چگونگی بازی من نمی‌شد اما بعد از آماده شدن فیلم صحبت هایی از حاصل خوب فیلم شد و البته توجه ویژه به بازی من هم که کاندیداتوری جشن خانه سینما و سیمرغ بلورین نقش دوم مرد را برایم به ارمغان آورد. علاوه بر تقاطع، قلقلک را هم آماده نمایش دارم، این دو فیلم در دو گونه متفاوت سینمایی قرار دارند و هرکدام تجربه‌ای خاص محسوب می‌شوند. 

فرهنگسرا
آموزش کامپیوتر

فرهنگسرای تهران، ثبت نام دوره‌های آموزشی کامپیوتر را آغاز کرد. این دوره‌ها شامل ویندوز، فتوشاپ، اکسل، اکسز، اینترنت و … است که هفته‌ای ۲ روز برگزار می‌شود. 

چشم انتظار

سیدمهدی شجاعی، نویسنده و محقق گرانمایه به خواست همشهری از این هفته روزهای پنج شنبه یادداشت هایی از چشم انتظاری همه ما، برای خوانندگان روزنامه تحریر می‌کند. بخش آغازین نوشته‌های استاد شجاعی را با هم می‌خوانیم: 
جلوه گاه رخ او دیده من تنها نیست
ماه و خورشید همین آینه می‌گردانند
این فقط ما نیستیم که منتظریم. 
خورشید هر روز چشمهای شرقی اش را به شوق دیدار تو باز می‌کند. 
و پرنده ماه هر شب به ذوق دیدار تو تا بام آسمان پرواز می‌کند. 
لبهای ترک خورده زمین، عطشناک جرعه‌ای از زلال توست، و زمان، ساعت کهنه‌ای است که آخرین رمق عقربه‌های خسته‌اش را برای رسیدن به لحظه ظهور به کار می‌گیرد. 
چشمه در چشم انتظار تو می‌جوشد. 
و جویبار در کوه و دشت و صحرا به دنبال جای پای تو می‌گردد. 
و دریا هماره بر ساحل انتظار تو سر می‌ساید. 
سروها و صنوبرها پیوسته سرک می‌کشند تا بلکه طلیعه سپاه ظهور را از ورای جنگل انتظار ببینند. 
بنفشه که داغ هجران دیده است، در فراق تو زانوی غم دربرگرفته است و نرگس که کرشمه چشم از تو وام گرفته است، در اندوه دوری توست که ماتم گرفته است. 
بید از فراق توست که مجنون گشته است. 
و لاله در غم هجران تو در خون نشسته است. شکوه شقایق چشم و گوش دشت را پر کرده است. 
و گلایل، گلیم گلایه‌اش را در وسعت صحرا گسترده است. 
و هر چه گیاه به شوق دیدن تو سر از خاک برکرده است. 
و ما شبانه روز خط کوفی افق را دوره می‌کنیم به این امید که روزی، گرد گامهای تو، نوید آمدنت را بر صفحه هستی ترسیم کند. 
ما عبور ثانیه‌ها را هر لحظه بر صفحه جگرهای تفته تاب می‌آوریم به این امید که روزی زنگ ظهور تو را از ساعت زمان بشنویم و رنگ حضور تو را بر صحنه زمین ببینیم. 
ما در زمین کاری جز انتظار نداریم. 
زندگی، مشغولیت پیش پا افتاده‌ای است که در فضای انتظار تو می‌گذرانیم و عمر، جدولی است که نشسته بر نیمکت انتظار، خانه‌های بطالتش را تا رسیدن قطار ظهور پر می‌کنیم و تنها نگرانی ما این است که خانه‌های جدول عمرمان سیاه شود و چشممان در انتظار آمدنت سپید گردد. 
سید مهدی شجاعی

ضیافت مهر

علی اصغر عطاران طوسی
attarantoosi@gmail. com
دعای روز چهارم ماه مبارک رمضان
اللهم قونی فیه علی إقامة أمرک واذقنی فیه حلاوة ذکرک و أوزعنی فیه لأداء شکرک بکرمک واحفظنی فیه بحفظک وسترک یا أبصر الناظرین. 
خدایا مرا در این روز، در به پا داشتن دستوراتت نیرومند ساز و شیرینی یادت را به من بچشان و به کرمت، مرا در این روز برای ادای شکر و سپاس به درگاهت مهیا کن و در حفاظت گاه و پوشش خانه خودت مصون دار، ای بیناترین بینایان. 
دعای روز پنجم ماه مبارک رمضان
اللهم اجعلنی فیه من المستغفرین و اجعلنی فیه من عبادک الصالحین القانتین واجعلنی فیه من اولیائک المقربین برأفتک یا ارحم الراحمین. 
خدایا در این روز مرا از آمرزش خواهان، و از بندگان شایسته و فرمانبردار و از دوستان نزدیکت قرار بده، به مهربانی ات ای مهربان‌ترین مهربانان. 
یک حکم شرعی
پرسش: حکم استعمال دخانیات مانند سیگار در حال روزه چیست؟ 
پاسخ: احتیاط واجب آن است که روزه دار از دودهای انواع دخانیات و نیز مواد مخدری که از راه بینی یا زیر زبان جذب می‌شود خودداری کند. 
مقام معظم رهبری

در پایان یک نیمه از سال
میانگین ارزش مبادلات روزانه بورس به ۱۷ میلیارد تومان رسید

گروه بورس- سروش خسروی: برای نخستین بار در یک سال و نیم اخیر میانگین ارزش داد و ستدهای روزانه بورس تهران به ۱۷ میلیارد تومان رسید. 
به گزارش همشهری، سال گذشته و در اوج بحران بورس تهران میانگین معاملات روزانه بورس تهران به ۳ میلیارد تومان در روز کاهش یافته بود. قبل از آن و در سال ۸۲ و اوایل ۸۳ میانگین دادوستدهای بورس تا حدود ۴۰ میلیارد تومان در هر روز نیز افزایش یافته بود. حالا رکورد تازه می‌تواند گواهی دیگر بر خروج بورس تهران از شوک بحران بزرگ سال ۸۴ باشد. رکورد میانگین ۱۷میلیارد تومانی معاملات سهام و در نیمه نخست سال ۸۵ در حالی به دست آمده که آمار موجود نشان می‌دهد در هفته آخر تابستان امسال و همزمان با انجام معاملات عمده شرکت‌های سرمایه گذاری متوسط دادوستدهای روزانه بورس حتی از مرز ۳۲ میلیارد تومان هم گذشته و شرایطی مشابه دوران اوج بورس در سال ۸۲ را به نمایش گذاشته بود. 
مقایسه با دنیای اطراف
هر چند رقم جدید به دست آمده از میانگین معاملات روزانه امیدواری‌های بسیاری را در بین فعالان بازار سرمایه به وجود آورده، ولی مقایسه ارقام عملکرد بورس تهران با بازارهای رقیب منطقه‌ای نشان می‌دهد بازار سهام در ایران هنوز با جایگاه مطلوب خود فاصله بسیار دارد، به طوری که آمار عملکرد بورس عربستان سعودی در نیمه نخست سال ۲۰۰۶ میلادی حاکی است: در این دوره ۸۳۷ میلیارد دلار داد و ستد سهام انجام گرفته است، ارزش بازار سهام عربستان هم ۵۵۰ میلیارد دلار برآورد می‌شود. 
این آمار نشان می‌دهد، بورس تهران حتی با عملکرد بورس کوچک اردن فاصله بسیار دارد. طبق آمار موجود در نیمه نخست سال ۲۰۰۶ میلادی در بورس امان، ارزش کل داد و ستدها از مرز ۱۱ میلیارد دلار فراتر رفته است. در شرق ایران هم ارزش کل مبادلات انجام شده در بورس کراچی۸۷ میلیارد دلار تخمین زده می‌شود. این ارقام در حالی محقق شده که کل آمار عملکرد بورس تهران و ارزش دادوستدها در این بازار در ۶ ماه اول سال ۲۰۰۶ میلادی اندکی بیش از ۲ میلیارد دلار بوده است. 
نگاه به ایران
طبق آمار مرکز تحقیقات و توسعه بازار سرمایه ایران، در نیمه نخست سال ۸۵?، در مجموع ارزش کل داد و ستد‌ها در بورس تهران اندکی بیشتر از ۲۰ هزار میلیارد ریال بوده، که این رقم در حدود ۲/۲ میلیارد دلار برآورد می‌شود. در این مدت ۳/۶ میلیارد برگه سهم در بورس تهران داد و ستد شده، تعداد دفعات معامله نیز به یک میلیون دفعه نزدیک شده است. 
در ۶ ماه اول سال جاری خورشیدی به طور متوسط روزانه ۵۲ میلیون برگه سهم در ۸ هزار نوبت دست به دست شده است. 
در ۶ ماه نخست سال تالارهای بورس اوراق بهادار ۱۲۱ روز پذیرای متقاضیان سرمایه گذاری بوده که در این بین فقط در ۳۹ روز منحنی شاخص‌های عملکرد بازار روندی رو به نزول را ترسیم کرده‌اند و در بقیه روزها فعالان بازار شاهد صعود شاخص کل قیمت سهام بوده‌اند. 

سازمان بورس پاسخ می‌دهد
چرا نماد اوراق مشارکت ایران خودرو بسته شد

گروه بورس- مدیر پذیرش سازمان بورس اوراق بهادار علت توقف نماد اوراق مشارکت ایران خودرو را مشخص کردن دارندگان اوراق و پرداخت سود اعلام کرد. 
بهروز زارع گفت: این اوراق در ۳۱ مرداد سال ۸۴ به طور رسمی منتشر شد و باید پس از یک سال در ۳۱ مرداد ۸۵ سود علی الحساب نخست پرداخت می‌شد. 
اوراق مشارکت ایران خودرو در تمام طول شهریور ماه متوقف بوده و همین موضوع موجب اعتراض دارندگان این اوراق و مسئولان ایران خودرو شده است. 
زارع در این باره توضیح داد: برای پرداخت سود علی الحساب ۱۹درصد باید اسامی و فهرست دارندگان این اوراق مشارکت در این تاریخ مشخص می‌شد و سازمان در مورد شرکت‌ها یا موردهای مشابه در زمان پرداخت سود نماد معاملاتی را متوقف و فهرستی از دارندگان آن اوراق در آن تاریخ تهیه می‌کند. 
زارع با تاکید بر این که این موضوع هیچ ربطی به قیمت معاملاتی و موافقت یا مخالفت سازمان بورس نداشت تصریح کرد: علت تاخیر یا تعویق بازگشایی این نماد نیز امضا نشدن قرارداد بازارگردانی این اوراق بین ایران خودرو و شرکت رنا بود. 
وی در توضیح این مطلب خاطرنشان کرد: بر اساس مجوزی که سازمان برای انتشار این اوراق به شرکت ایران خودرو داده، لازم است که ضامن این اوراق، یعنی شرکت سرمایه گذاری رنا، هر سال نسبت به انعقاد قرارداد بازارگردانی اوراق تا سقف ۱۰ درصد مبلغ انتشار اوراق، یعنی ۱۰ میلیارد تومان، اقدام کند. 
مدیر پذیرش سازمان بورس یادآور شد: متاسفانه با وجود پیگیری بورس، شرکت ایران خودرو و سرمایه گذاری رنا و کارگزاری مربوطه این قرارداد را امضا نکردند، در حالی که بورس می‌خواست این نماد باز شود تا دارندگان اوراق مشارکت قادر به معامله شوند. تاریخ قرارداد بازارگردانی ۲۵ شهریور است و انجام نشدن معاملات به خاطر فقدان این قرارداد بوده است. 
او با رد این ادعا که سازمان بورس به علت مکتوب نشدن خرید و فروش اوراق به قیمت کمتر از ۱۰۰ هزار تومان از اجرای معاملات جلوگیری کرده، تاکید کرد: سازمان بورس درباره این سهام و سهام دیگر دخالتی در قیمت گذاری و اجرای معاملات ندارد و این ادعا هیچ مستند قانونی نداشته و اگر مستندی حتی به طور شفاهی وجود دارد باید ارائه شود. کسانی که مدعی هستند سازمان بورس آیین نامه‌های محدود کننده دارد مصادیق آن را بیان کنند تا ما هم مطلع شویم. 
وی در ادامه درباره شرایط اوراق مشارکت ایران خودرو گفت: متاسفانه در زمان انتشار اوراق، اطلاع رسانی صحیحی از طرف ناشر، ضامن و عامل انجام نشد. پیش از این که بورس متولی انتشار اوراق مشارکت شود، دارندگان اوراق ضمن تضمین اصل آن در سررسید، هر سه ماه یک بار سود علی الحساب می‌گرفتند و در زمان انتشار هم با مراجعه به بانک عامل امکان گرفتن مبلغ اسمی و سود روزشمار وجود داشت. 
زارع تصریح کرد: اوراق مشارکت ایران خودرو نخستین اوراق مشارکتی است که از طریق بورس منتشر و ضمن تضمین اصل مبلغ پس از چهار سال، سود علی الحساب ۱۹ درصد، سالانه پرداخت می‌شود. 
مدیر پذیرش بورس اوراق بهادار یادآور شد: تفاوت در اینجاست که دارنده اوراق نمی‌تواند با مراجعه به بانک عامل، آن را بازخرید کند، بلکه اوراق قابل نقل و انتقال در بورس است و نقل و انتقال و قیمت در بورس تابع نوسانات بازار است که ممکن است قیمت این اوراق زیر قیمت اسمی یا بالاتر باشد. 
زارع تصریح کرد: بر اساس قرارداد بازارگردانی که رنا امضا کرده، باید در یک سال مبلغ ۱۰ میلیارد تومان بازارگردانی انجام دهد و میزان سقف تعهدات این شرکت در بازارگردانی روزانه ۱۰۰میلیون تومان است و برای این که مخاطبان بیشتری داشته باشد و یک نفر یک باره ۱۰۰ میلیون اوراق نفروشد مقرر شد از هر کد در هر روز مبلغ یک میلیون تومان خریداری شود. 
وی تاکید کرد: این مسأله به استناد تحقیق مسئولان ایران خودرو انجام شد، در حالی که دارندگان حقیقی این اوراق ۳۶۰۰ نفر در سراسر کشور هستند که میانگین دارایی هر نفر ۳ میلیون تومان است و فقط در ۱۲ مورد مبلغ دارایی آنها بالای ۱۰ میلیون تومان بوده است. 
مدیر پذیرش سازمان بورس و اوراق بهادار تهران یادآور شد: برای رفع این مشکل ما پیشنهاد کردیم که شرکت سرمایه گذاری ایران خودرو این اوراق را بخرد تا با حل مشکل این ۱۲ نفر وجهه عمومی اوراق هم آسیب نبیند و بقیه هم از طریق قرارداد بازارگردانی اگر بخواهند بفروشند هیچ محدودیتی وجود نداشته باشد. 
وی در ادامه درباره این مطلب که ایران خودرو پیشنهاد داده، سود سه ماه یک بار پرداخت شود گفت: شماره نامه‌ای را که حاوی این پیشنهاد بوده، اعلام کنند زیرا ما چنین نامه‌ای از ایران خودرو دریافت نکرده‌ایم بلکه تلویحا درباره آن صحبت شد، ولی هیچ گاه درخواست رسمی ایران خودرو برای ما ارسال نشد تا به طور رسمی بررسی شود. 
زارع اظهار داشت: در مصاحبه‌ای به نقل از مسئولان ایران خودرو اعلام شده که به خاطر حل مشکل مردم و حفظ آبرو حاضر شدیم خارج از چارچوب بازارگردانی به خرید اوراق اقدام کنیم، در حالی که اوراق مشارکت متعلق به ایران خودرو و بازارگردان آن شرکت دیگری است و به سازمان بورس ارتباطی ندارد. 
مدیر پذیرش سازمان بورس و اوراق بهادار در پایان گفت: جالب است که ایران خودرو در سال گذشته بازارگردانی اش را در ۲۰ روز تمام کرد و بقیه سال بازارگردان هایشان در بازار حضور نداشتند و خیلی از این مشکلات هم به علت بازارگردانی بد شرکت رنا ایجاد شده و ایران خودرو هنوز هیچ کار مثبتی انجام نداده، در حالی که بورس هر کمک ممکنی را انجام داده است. 

صف خرید، ۲۰ برابر صف فروش

گروه بورس- صف‌های عرضه سهام دیروز در حالی کوچک و کوچک‌تر می‌شد که صف‌های تقاضا برای خرید سهام همچنان در تالارهای بورس پابرجا بودند. 
به گزارش همشهری، دیروز ارزش سهام موجود در صف تقاضا ۲۰ برابر سهام موجود در صف‌های عرضه بود، به طوری که ارزش کل تقاضای موجود برای ۱۰ سهم اول بازار ۳۵۰ میلیارد ریال برآورد شد. در این روز ارزش کل سهام عرضه شده در ۱۰ سهم اول بازار فقط ۱۷ میلیارد ریال بود. از سوی دیگر در حالی که یک هزار نفر ۱۰ سهم اول بازار را برای فروش عرضه کرده بودند، ۶ هزار نفر متقاضی خرید سهام، در صف تقاضا بودند. روز چهارشنبه برای اولین بار سهام گروه شوینده‌ها به جمع جدول عرضه اضافه شد، به طوری که دو شرکت هم خانواده گلتاش و پاکسان تا ساعات آخر مبادلات دیروز با فشار عرضه مواجه بودند. شرکت‌های تجهیزات برقی نظیر کابل‌های شهید قندی، نیرو ترانس و ایران ترانسفو نیز دیروز فشار عرضه را به خوبی حس کردند. 
صف خرید
اما در سوی دیگر بازار سهام، گروه ساختمان شامل ساختمان ایران و آبادگران و گروه بانک ملی شامل سرمایه گذاری بانک ملی و صدرا همچنان خود را در رتبه‌های بالای جدول تقاضا حفظ کردند. حجم تقاضا برای سهام سیمان فارس و خوزستان دیروز نیز افزایش یافت، به طوری که ۶۲۷ نفر در پایان وقت معاملات روز چهارشنبه در انتظار خرید ۷/۵میلیون سهم فارس و خوزستان به ارزش ۲۱ میلیارد ریال باقی ماندند. این تحولات در حالی روی می‌داد که سهام سه قلو‌های پتروشیمی همچنان در بالاترین جایگاه جدول تقاضا باقی ماند. هر چند تعداد متقاضیان خریدار ارقام بالاتر از دو هزار نفر به حدود ۱۸۰۰ نفر کاهش یافت. 

استفاده از ریال در مرحله نخست فعالیت بورس نفت

شانا: یک کارشناس بورس گفت: به دلیل آن که در ابتدای راه اندازی بورس نفت فرآورده‌های نفتی و پتروشیمی عرضه می‌شود، از این رو مبادله آن با ریال یا ارزهایی مانند دلار و یورو تفاوتی ندارد. 
شادی صدقی نژاد، افزود: به منظور اثر بخش و درآمد زا بودن بورس نفت در اقتصاد باید از استانداردها و زیر ساخت‌های بین المللی استفاده شود که یکی از آنها انجام مبادلات بورس نفت با دلار یا یورو است. وی با بیان این که عرضه نفت خام در بورس نفت به زمان بیشتری نیاز دارد، گفت: برای عرضه نفت خام در بورس محذوراتی وجود دارد که از جمله آنها می‌توان به قیمت گذاری نفت خام از سوی اوپک و استفاده از تجارب کارگزاران خارجی به منظور ایجاد زیر ساخت‌های اصولی اشاره کرد. وی با اشاره به این که در بورس نفت احتیاج به یک ارز بین المللی داریم، افزود: در صورتی که ایران بخواهد بورس نفت منطقه‌ای بزرگ داشته باشد و خواهان حضور کارگزاران و مشتریان بین المللی در آن است، باید از دانسته‌های بورس‌های کالای قدیمی استفاده کند. این کارشناس حقوق بورس، با اشاره به این که نرخ ارز در ایران شناور نیست، گفت: در صورتی که مبادلات در بورس نفت با ریال انجام شود این بورس نمی‌تواند قابلیت رقابت با بورس‌های مطرح را داشته باشد. 

گران‌ترین سهام بورس تهران

گروه بورس- آیا می‌دانید سیمان، معادن و دارو از جمله گران‌ترین سهام حاضر بورس تهران هستند. 
هر چند گران بودن قیمت سهام در بورس‌های اوراق بهادار به خودی خود ارزش به حساب نمی‌آید اما بررسی و اعلام گران‌ترین سهام همیشه جذاب بوده است. 
در حال حاضر سیمان قائن که قیمت هر سهمش از ۵۷ هزار و ۷۰۰ ریال فراتر رفته گران‌ترین سهم قابل عرضه در بورس اوراق بهادار به حساب می‌آید. به جز سیمان قائن فقط یک سهام ۵ هزار تومانی دیگر در بورس وجود دارد. قیمت سهام فراوری مواد معدنی طبق آخرین آمار موجود به بالاتر از ۵۱۰۰ تومان رسیده که این رقم، شرکت یاد شده را در رتبه دوم جدول سهام گران‌ترین‌های بورس جای می‌دهد. 
در میان سهام چهار هزار تومانی نیز فقط نام دو شرکت دیده می‌شود. اول سیمان ارومیه که قیمت هر سهمش از ۴۳۰۰ تومان گذشته و با ما که در مرز چهار هزار تومان ایستاده است. 
سهام کالسیمین هم با قیمتی در حدود ۳۵۰۰ تومان عنوان پنجم را در این جدول به خود اختصاص داده است. بررسی‌های انجام شده نشان می‌دهد: در حال حاضر ۷ شرکت در بورس تهران وجود دارند که ارزش سهامشان از دو هزار تومان فراتر رفته است که از آن جمله می‌توان به مواد اولیه داروپخش، سیمان دورود، سیمان اردبیل، داروسازی زهراوی، سیمان اصفهان، گل گهر و سیمان هرمزگان اشاره کرد. 
سودهای نقدی
بالا بودن پیش بینی‌های سود شرکت‌ها را نیز در بسیاری موارد، مانند قیمت بالای هر سهم، نمی‌توان به تنهایی در بورس، به عنوان ارزشی ویژه قلمداد کرد. 
گزارش‌های دریافتی حاکی است: در حال حاضر ۵?شرکت پذیرفته شده در بورس تهران سودهایی بالاتر از ۵۰۰ تومان را به ازای هر سهم خود پیش بینی کرده‌اند. 
در این میان بالاترین سود پیش بینی شده برای هر سهم متعلق به شرکت فراوری مواد معدنی است. این شرکت پیش بینی کرده امسال ۶ هزار و ۵۳۸ ریال سود برای هر سهم خود کسب می‌کند. سود مواد اولیه داروپخش هم در حدود ۶ هزار ریال برآورد شده است. 
سود هر سهم کالسیمین هم در ۵ هزار و ۶۹۹ ریال پیش بینی شده است. سیمان ارومیه هم سودی در حد
۵ هزار و ۶۰۷ ریال را به هر سهم خود وعده داده و سیمان قائن سود هر سهمش را ۵ هزار و ۲۱۹ ریال برآورد کرده است. 

ترکیب احتمالی هیأت مدیره شرکت بورس

ایرنا: دبیر کمیته اجرایی شرکت بورس گفت: انتخاب هیات مدیره جدید شرکت بورس می‌تواند نقش مهم و تعیین کننده‌ای برای فعالیتهای آن شرکت داشته باشد. 
حسین خزلی خرازی افزود: از آنجا که شرکت بورس هم اکنون شروع فعالیتهای خود را پیش رو دارد، انتخاب اصلح مدیران برجسته و توانا می‌تواند در روند شاخص‌های آن بازار تاثیر به سزایی داشته باشد. وی با اشاره به مشخص نبودن کامل این موضوع که در هیات مدیره بورس افراد حقیقی و یا حقوقی به عضویت درخواهند آمد، اظهار داشت: در صورت عضویت هیات مدیره با اعضای حقوقی، چهار و یا پنج نهاد مالی به اضافه دو و یا سه کارگزاری (پس از رأی گیری در مجمع هیات مؤسسین بورس) فعالیت خود را آغاز خواهند کرد. خرازی تصریح کرد: حضور افراد حقیقی نظیر کارشناسان فعال در بازار سرمایه در هیات مدیره بورس نیز به دور از انتظار نخواهد بود. وی مشخص شدن نهایی اعضای هیات مدیره بورس را تنها در اولین مجمع هیات مؤسسین شرکت بورس و پس از رأی گیری سهامداران آن شرکت ذکر کرد و افزود: 
مجمع یاد شده یک هفته پس از اتمام مهلت قانونی پذیره نویسی سهام شرکت بورس (نیمه اول مهر ماه جاری) برگزار خواهد شد. 

نتایج مجامع ۶ شرکت اعلام شد

گروه بورس- سازمان بورس اوراق بهادار خلاصه نتایج مجامع ۶ شرکت را از طریق اطلاعیه‌های جداگانه‌ای منتشر کرد. 
کابلسازی تک
شرکت کابلسازی تک در مجمع عمومی عادی سالانه خود ۲۵۰ ریال سود نقدی بین سهامدارانش تقسیم کرد. 
این شرکت در سال گذشته ۵/۲۰ میلیارد ریال درآمد حاصل از فروش ۲۶ میلیارد ریال بهای تمام شده کالای فروش رفته و ۳۸ میلیارد ریال سود خالص داشته و میزان سود انباشته شرکت نیز در این مدت ۲/۹ میلیارد ریال بوده است. 
صنعتی مهرآباد
شرکت صنعتی مهرآباد در مجمع عمومی عادی سالانه خود به علت زیان ده بودن، سودی به سهامداران خود پرداخت نکرد. 
این شرکت در سال مالی گذشته ۱۷ میلیارد ریال زیان خالص داشته و به ازای هر سهم یک هزار و ۸۹۸ ریال زیان کنار گذاشته است. زیان انباشته صنعتی مهرآباد در پایان این دوره ۵۳ میلیارد ریال برآورد شده است. 
ریخته‌گری ایران
شرکت ریخته‌گری ایران براساس مجمع عمومی خود اعضای جدید هیأت مدیره خود را معرفی کرد. بر این اساس محسن لطفی نماینده تولید موتورهای دیزلی ایران ایلام و میرفیض فلاح شمس لیالستانی نماینده سرمایه گذاری تدبیر به عنوان اعضای هیأت مدیره شرکت انتخاب شدند. محمدرضا سروش نماینده گروه بهمن و جعفرصالح نماینده مزدا یدک به ترتیب رئیس و نایب رئیس هیأت مدیره ریخته‌گری ایران شدند. 
امیر خرمی شاد هم به نمایندگی از شرکت شاسی ساز ایران به عنوان مدیرعامل شرکت معرفی شد. 
آذریت
شرکت آذریت افزایش سرمایه خود را به ثبت رساند. بر این اساس سرمایه شرکت از ۳ میلیارد ریال به ۶ میلیارد ریال افزایش یافت. 
روغن نباتی جهان
روغن نباتی جهان در مجمع عمومی عادی سالانه خود بین سهامداران سودی تقسیم نکرد، این شرکت در سال گذشته به ازای هر سهم ۷۴۲ریال زیان کنار گذاشت و ۱۰۴ میلیارد ریال زیان خالص داشت. در پایان این دوره زیان انباشته روغن نباتی جهان به رقم ۱۴۷ میلیارد ریال بالغ شد. 
قوه پارس
قوه پارس در مجمع عمومی خود ضمن تصمیم گیری در خصوص زیان ده بودن اعلام کرد برای سال مالی ۸۴ سودی بین سهامداران خود تقسیم نمی‌کند. این شرکت در سال مالی ۸۴ به ازای هر سهم ۳۸۲ ریال زیان کنار گذاشت. در این مدت شرکت ۸ میلیارد ریال زیان خالص داشت و در پایان دوره زیان انباشته شرکت ۳۲ میلیارد ریال برآورد شد. 
مجمع عمومی فوق العاده قوه پارس با اکثریت آرا رأی به بقاء شرکت داد و با توجه به عدم امکان کاهش سرمایه قرار شد تا هیأت مدیره نسبت به تهیه گزارش توجیهی افزایش سرمایه اقدام کند. 

دوره رایگان آشنایی با مفاهیم و اصول اولیه بورس

ایلنا: مجموعه فرهنگی هنری تهران، با هدف گسترش فرهنگ سرمایه گذاری در بورس، دوره‌های رایگان آشنایی با مفاهیم و اصول اولیه بورس را برگزار می‌کند. 
این مرکز، با بهره گیری از تجارب و دانش کارشناسان و مدرسان مرکز تحقیقات سازمان بورس اوراق بهادار تهران، دوره‌های آشنایی با مفاهیم بورس با هدف آشناسازی عموم با مفاهیم و اهمیت بازار سرمایه، ابزارهای مالی مورد استفاده در بورس، خرید و فروش سهام، حقوق دارندگان اوراق بهادار و تابلوهای بورس را برگزار می‌کند. این دوره، ۶?ساعته و در روزهای شنبه ۸ و شنبه ۱۵ تیرماه از ساعت ۱۶ الی ۱۹ در خیابان شریعتی، روبه روی بهار شیراز، مرکز همایش‌های مجموعه فرهنگی- هنری تهران برگزار خواهد شد. 
همچنین، مرکز همایش‌های مجموعه، با همکاری شرکت تعاونی خانه سهامدار، در روز دوشنبه مورخ ۱۰ مهرماه، از ساعت ۱۵ الی ۱۷ جلسه پرسش و پاسخ بورس را با حضور کارشناسان و فعالان بورس اوراق بهادار برگزار خواهد کرد. 

عکس جنگ
تصاویر حرفه‌ای از چشم‌های آماتور

احمد فرهنگ نیا
مثل اولین نگاه به چیزی که وقتی شتابان از کنارش می‌گذریم، ناگهان اتفاق می‌افتد و آن گذر ساده را تبدیل به درنگی عمیق می‌کند، دیدن عکس هم خیره شدن به لحظه‌های یک اتفاق است؛ متوقف می‌کند و بعد برمی گردی و خوب نگاه می‌کنی و کم کم متوجه چیزهای جدیدتر و ناب‌تر می‌شوی. کشف دلپذیری است، حتی اگر آن اتفاق، به تلخی جنگ باشد. دفاع ما در برابر تجاوز عراق، جنگی هشت ساله شد که بخشی از حافظه تاریخی مان است و مجموعه لحظه‌های عجیب و بی نظیری که تلخی جنگ و شیرینی پایداری را یک جا دارند. مکث روی این لحظه‌ها، برای آنکه در وسط معرکه بوده خاطره انگیز است و برای آنکه نبوده، مقدمه کشف بی واسطه آن اتفاق بزرگ. 
اما افسوس که فرصت این تجربه‌های دلپذیر به ندرت مهیا شده و انتشار مجموعه‌ها و کتاب‌های عکس جنگ، در کنار بقیه تلاش هایی که برای ماندگار کردن تاریخ دفاع مقدس صورت می‌گیرند، کمابیش مورد غفلت قرار گرفته است. در چنین اوضاعی انتشار یک مجموعه عکس جنگ، خبر خوشحال کننده‌ای است. فرهنگسرای پایداری، سازمان فرهنگی- هنری شهرداری تهران و لشکر ۲۷ محمد رسول الله اقدام به انتشار یک مجموعه عکس کرده‌اند. این عکس‌ها یادگار تلاش تعدادی از بچه‌های گمنام لشکر است که عکاس نبودند و اوایل- شاید فقط برای دل خودشان- با دوربین‌های معمولی، وقایع جنگ را روی نگاتیو ثبت کردند. بعدها عکس‌های بهتری گرفتند و لشکر دوربین‌های بهتر و نگاتیوهای بیشتری در اختیارشان گذاشت. بخشی از تاریخ مصور دفاع هشت ساله را همین آماتورهای ناشناس ثبت کرده‌اند؛ آرشیوی مشتمل بر ۲۶ هزار فریم عکس جنگ. در میان ا ینها، عکس هایی هست که اگر بخواهیم نام عکاسش را حدس بزنیم، اسم عکاسان معروف و حرفه‌ای جنگ به ذهنمان می‌آید. اما واقعیت همان است؛ بچه هایی که در بحبوحه جنگ، عکاس شدند و عکس‌های خوبی گرفتند. 
این عکس‌های خوب را حامد کلاهدوز از بین تمام عکس‌های موجود در آرشیو لشکر انتخاب کرده است. 
مجموعه انتخابی او شامل ۶۰۰ قطعه عکس است که کیفیت قابل ملاحظه‌ای دارند و مناسب انتشارند. کلاهدوز به این عکس‌ها از سه ستاره تا یک ستاره امتیاز داده است و آنها را با موضوعات زندگی جمعی، پرتره، یادگاری، رزمنده جوان، نمایشگاهی، درگیری، بعد از درگیری، شوخی و اعزام طبقه بندی کرده است. ظاهرا تصمیم این است که تمام این مجموعه ۶۰۰تایی به مرور منتشر شود. 
عکس جنگ ۱ شامل ۳۰قطعه از بین ۹۸ قطعه عکس سه ستاره، اولین مجموعه از این ۶۰۰عکس است که منتشر می‌شود. عکس‌های مجموعه روی کاغذهای گلاسه ۶۰*۴۵ چاپ شده‌اند و با یک لایه سلفون مات محافظت می‌شوند. متناسب با هر کدام از عکس‌ها، یک جمله کوتاه نیز نوشته شده است. البته همواره نسبت بین نوشتار و تصویر، بحث انگیز بوده است و کارکرد جداگانه شان تردیدهایی را در اینکه هر کدام بتواند تفسیر دیگری باشد، ایجاد می‌کند. از سویی هر متن می‌تواند دریافت بی واسطه مخاطب از عکس را مخدوش کند و از سوی دیگر یافتن معادل تصویری برای یک جمله ادبی بسیار دشوار و در مواردی نشدنی است. نمونه‌های این تعارض معمولا در مجموعه‌های عکس دیده می‌شود و معمولا به دلیل نادیده گرفتن این مشکل، تعارض به حداکثر می‌رسد و به کیفیت نهایی کار لطمه می‌زند. مجموعه اول از سری عکس جنگ کاملا از این قاعده مستثنا نیست، اما توجه کوروش علیانی به این مسئله و دقتش در هماهنگی نوشته‌ها و عکس‌ها که با ذوق ادبی اش همراه است، این مجموعه را از بیشتر محصولات مشابهش متمایز کرده است. 
نکته دیگر درباره عکس جنگ ۱، گرافیک ساده و زیبای مجموعه است. در برخی نمونه‌های دیگر، این نکته رعایت نشده و نتیجه فضای شلوغی است که مانند وصله‌ای بر اصل موضوع- که همان عکس است- الصاق شده و ارتباط مخاطب را مخدوش کرده است. 
اما نتیجه تلاش مریم احمدیانی در طراحی مجموعه عکس جنگ ۱ بی آنکه بر فضای عمومی کار عارض شده باشد و توجه مخاطب را از اصل عکس منحرف کند، درخور توجه است و بر غنای بصری مجموعه افزوده است. این همه، که با نظارت دقیق سعید باباوند بسیار خوب و بی نقص چاپ شده‌اند و همچنین کیفیت بالای بسته بندی، عکس جنگ ۱ را از نظر گرافیکی در ردیف بهترین مجموعه‌های عکس منتشر شده در سال‌های اخیر قرار می‌دهد. مجموعه اول از سری عکس جنگ مجموعه‌ای تماشایی است که می‌تواند به عنوان یکی از نمونه‌های موفق تاریخ مصور دفاع مقدس ما به حساب بیاید. اما باید توجه داشت که این مجموعه و تلاش‌های ستودنی و موفقی که پیش از آن شده است، هرگز کافی نیستند. ماندگاری و استناد یک اتفاق به تصویرهایی که از آن باقی مانده است، آنقدر هست که دست کم به اندازه تاریخ مکتوب، به تاریخ مصور نیز بها بدهیم. توجه به این نکته شاید باعث شود که آرشیوهای دیگری از عکس جنگ نیز، از خطر نابودی نجات پیدا کنند. 

آنها بودند و هستند

گروه ادب و هنر- آنها آدم هایی بودند مثل ما. هنوز هم هستند. مثل ما. تنها تفاوت شان با ما این بود که نمی‌خواستند دیده شوند. همین بود که تماشایی شدند؛ تماشایی‌ترین جوانانی که در کنار ما زندگی می‌کنند. با ما نفس می‌کشند و می‌خندند. از تنهایی مان غمگین می‌شوند. کافی است به لبها و چشم هاشان دقت کنیم. مثل آنها که نمی‌خواهند دیده شوند و در کنارمان هستند. 
احمد متوسلیان
چند کارتن کنسرو و خرما دارید، با چند کیسه نان خشک، هر سه روز یک بار هم یک وانت براتون چند تا بشکه دویست و بیست لیتری آب می‌آره و چند کیلومتری تون می‌گذاره. شب که شد می‌رید و می‌آرید. احدی حق روز بیرون آمدن نداره. مرخصی‌ها همه لغو. کسی حق مرخصی خواستن هم نداره. مفهوم شد؟ 
کی جرأت داشت به حاج احمد بگوید چرا و چه طور؟ 
***
برای هر گروه شناسایی، یک نفر از اطلاعات عملیات لازمه، یک تخریب چی، یک بی سیم چی، دو نفر قدم شمار، یک نفر قطب نمادار و یک نفر تسبیح انداز. 
- حاجی تسبیح انداز دیگه کدومشه؟ 
- هر صد و بیست و پنج قدمی که هر دو تا قدم شمار تایید کردند، تسبیح انداز یه تسبیح می‌اندازه. یه دور تسبیحش می‌شه ده کیلومتر، می‌ره رو نقشه اطلاعات عملیات. مفهومه؟ 
البته که مفهوم بود. اما به این هم رضا نمی‌داد. شب‌ها می‌رفت روی دکل، اطلاعات به دست آمده را با منطقه و اطلاعات گروه‌های دیگر تطبیق می‌کرد. 
***
هشتاد و سه کیلومتر بیشتر نیست. راه می‌رویم هوا هم یه کمی گرمه، اما اشکال نداره. برای هماهنگی با آب و هوای منطقه خوب هم هست. دست بچه‌ها می‌آد که اردیبهشت اهواز تا دارخوین یعنی چه. همه گردان‌ها با تجهیزات انفرادی. کاملا منظم. بی نظمی به هیچ وجه در کار نباشه. 
مفهوم بود. هشتاد و سه کیلومتر. 
***
- یعنی چی قمقمه نداریم؟ مگه بیست لیتری بهتون نداده‌اند؟ مگه بند و بست حمل کوله‌ای نداره؟ این می‌شه قمقمه جمعی. قمقمه از تجهیزات انفرادی تون حذف می‌شه. انفرادی رو هم رفتیم تأمین کنیم. جایی نیست که داشته باشند و بگیریم. گفتند: مگه امام حسین (ع) توی صحرای کربلا قمقمه داشت که جنگید؟ حالا ما رفتیم این بیست لیتری‌ها را تهیه کردیم. بسازید تا ببینیم چی می‌شه. 
ه … ی حاج احمد. 
***
گفته‌اند: عملیات به همین ده روز زودتر شروع شدنش بستگی داره می‌گن: اگر بخوایم سر موعد حمله کنیم، دشمن تا اون وقت هوشیار شده. گفتم بهشون که ما باید بچه‌ها رو بتونیم تدارکاتشون رو … گفتن که درسته، ولی این جوری باید فاتحه عملیاتو خوند. باید لغوش کرد. بچه‌ها باید بجنبیم. باید بتونیم همین فردا شب عملیات رو شروع کنیم. با همه ضعف‌ها و مشکلات باید بتونیم. 
به خاطر … چی بگم؟ تونستیم. 
***
خبر را که بهش دادند، در حالی که داشت گریه می‌کرد گفت: کسی نفهمه. کسی فهمیده؟ 
از آن طرف بی سیم گفتند: هنوز کسی نفهمیده حاجی. 
گفت: با چفیه سر و روش رو بپوشونید و جنازه رو منتقل کنید عقب. هیچ کس بو نبره. 
محسنش را زده بودند. 
***
وقتی یکی پشت بی سیم می‌گوید: اینجا خرچنگ زیاده. دارن از پهلو و روبه رو می‌کوبن. مفهمومه؟ شما یاد چی می‌افتید؟ حاج احمد یاد قیچی افتاد. دو یگان باید از طرفین می‌رفتند به کمک و با هم دست می‌دادند و تانک‌های دشمن را قیچی می‌کردند. اما کی می‌خواست بالایی‌ها را قانع کند که این کار وسط عملیات صحیح است؟ یک ضرب المثل قدیمی معتقد بود که هر کی حرف بزند باید خودش هم گاو را آب بدهد. رفت پای بی سیم و راضی شان کرد. 
***
وقتی همت گفت: از بالا قول داده‌اند که مسأله رو حلش کنند … آتش از همه طرف داشت خط سیاه آسفالت جاده را توی شب می‌زد. بالایی‌ها که قرار بود حلش کنند، گفته بودند که جاده را نباید رها کرد. 
حاج احمد در جواب گفت: بچه اینقدر ریاضت کشیده که ریاضیاتش قوی شده. پس حتما می‌تونه حل کنه. 
***
حسین گفته بود: کاش یه تیر بیاد بخوره تو سر من، تا اون عقبی‌ها بفهمند اینجا چه خبره. و مدتی بعد شهید شده بود. 
اول به حاج احمد گفتند: حسین شهید شد بغض کرد و بغضش را خورد. بعد قضیه فشار عراقی‌ها و نرسیدن کمک و این حرف حسین را برایش تعریف کردند. گفت: آآآه. بلند گفت. اشک هاش گوله گوله می‌ریخت. 
***
بعد از عملیات، صدام داشت به سردارهای شکست خورده‌اش مدال شجاعت می‌داد. حاج احمد، سردار پیروز نبرد الی بیت المقدس، داشت برای حسین و محسن و خیلی بچه‌های بی نام و بی نشان گریه می‌کرد. داشت حاج همت را که زورکی پشت خط نگهش داشته بودند دلداری می‌داد. داشت … حرف و حدیث زیاد است. 
***
بعد از عملیات، باید منطقه را حفظ کرد. حاج احمد یک دستور می‌دهد و نه هیچ چیز دیگر. احدی حق ندارد از موضع خودش یک قدم عقب نشینی کند. اینکه چیزی را حاج احمد گفته، برای خیلی‌ها اینقدر حجت هست که نیازی به دستور دادن هم نباشد. 
***
حاجی که ترکش خورد از تمام پای راستش فقط سرخی خون پیدا بود. بچه‌ها که دیدند توی سرشان می‌زدند و یا ابوالفضل و یا امام زمان می‌گفتند. حاجی با عصبانیت برگشت که ترکشش مال منه، گریه و زاری اش مال شما؟ یه ترکش نقلی بود؛ چیزی نبود که. 
انگار نقل هایی که حاجی دیده بود، قد یک دست بچه هفت ساله بود. 
حاجی را برگرداندند عقب. این حاج احمد، دقیقا همین حاج احمد دو ماه بعد در لبنان ناپدید شد. 
ناصر کاظمی
دم غروب، زمین‌های خاکی پشت خیابان کارون، پر از پسرهای کوچک و بزرگ محل می‌شد. دو طرف آجر می‌گذاشتند به جای دروازه یک عده وسط بازی می‌کردند و بقیه دور زمین تیم شان را تشویق می‌کردند. 
ناصر همیشه پای ثابت بازی‌ها بود. عاشق فوتبال بود و توی دریبل کردن، هیچ کس حریفش نمی‌شد. چپ پا بود، با پای راست هم خیلی خوب شوت می‌کرد، اما بیشتر از اینها خلق و خوی اش بین بچه‌ها محبوبش کرده بود. خودش می‌گفت: به خاطر فوتبال، بازی نمی‌کنم. همین بود که راحت وسط بازی از زمین می‌آمد بیرون، می‌زد پشت یکی که تو برو جای من. ناصر همیشه حواسش به بقیه بود؛ توی زمین و بیرون زمین. 
***
جایزه با اخلاق‌ترین بازیکن را گرفته بود؛ یک دست گرمکن که هیچ وقت نپوشیدش، کادوش کرد و داد به یکی از بچه‌های کلاس که لباس ورزشی نداشت. 
دیپلم که گرفت، همان سال دانشگاه، رشته پیراپزشکی و تربیت بدنی قبول شد؛ رفت تربیت بدنی. هم دانشجو بود، هم عضو تیم فوتبال دانشگاه و هم توی یکی، دو تا از مدرسه‌های جنوب شهر معلمی می‌کرد. تمام حقوق معلمی اش را باز خرج خود بچه‌ها می‌کرد. 
توی دانشگاه از بچه‌های فعال سیاسی بود. سال ۵۶ ساواک افتاد دنبالش. مسابقات کشتی جام آریامهر بود. ناصر با چندتا از دانشجوها رفته بودند دهکده المپیک، خوابگاه کشتی گیرهای آمریکایی، جلوی چشمشان پرچم آمریکا را از روی دیوار کشیده بودند پایین و آتش زده بودند. ورزشکارها ریخته بودند سرشان، اما در رفته بودند. 
ساواکی‌ها تا چند روز توی کوچه پس کوچه‌های خیابان کارون کشیک می‌دادند. یکی از بچه محل‌های ناصر را حسابی کتک زدند که جایش را بگوید. دو سه هفته بعد توی محوطه دانشگاه دستگیرش کردند و به جرم آتش زدن پرچم آمریکا افتاد زندان. بعد از زندان همه چیز برایش جدی‌تر شد؛ یک انقلابی درست و حسابی شده بود. شب‌های حکومت نظامی راه می‌افتاد توی خیابان، بالا سر کوچه‌ها می‌نوشت بن بست است یا کوچه به کجاها راه دارد؛ می‌خواست مردم راحت‌تر فرار کند و گیر مأمورها نیفتند. 
بعد از انقلاب رفت سپاه. چهار ماه فرستادندش زابل و بعد خوزستان؛ آنجا با محمد بروجردی آشنا شد. محمد فرمانده سپاه غرب بود و ناصر را با حکم فرستاد پاوه. می‌گفت: ناصر کاظمی را من کشف کردم. 
***
یک جوان بیست و سه چهار ساله، قدبلند با موهای فر و ریش پروفسوری، شلوار لی پوشیده با پلیور کرم و یک لبخند روی لب کجایش می‌خورد به فرماندار؟ 
تک و تنها راه افتاده بود آمده بود پاوه. باورمان نمی‌شد سالم رسیده؛ جاده روانسر تا دوآب، دست گروهک‌ها بود. کارمندهای جزء فرمانداری می‌ترسیدند همین طوری راه بیفتند توی جاده، چه برسد به خود فرماندار با جیپ وزارت کشور و یک حکم توی دستش از طرف جمهوری اسلامی. دم قلعه بری، تفنگدارهای دموکرات جلویش را گرفته بودند. خودش می‌گفت: نگه داشتم، شیشه را کشیدم پایین، یکی شان آمد جلو، پرسید: شما؟ 
نگاه کردم توی چشم هاش، گفتم: من ناصر کاظمی هستم، فرماندار پاوه. آنقدر این را محکم گفته بود که طرف نفهمیده بود چی بگوید، کشیده بود کنار. به بقیه هم گفته بود راه را باز کنند. کارهای او فقط برای ضدانقلاب‌ها عجیب نبود. خود ما هم مانده بودیم که این عجب فرمانداری است. همین که رسید تمام صندلی‌های فرمانداری را جمع کرد، چید روی میزها؛ سروته، مثل رستورانها که شب‌ها می‌بندند. بعد خودش نشست روی زمین آقایون بفرمایید جلسه داریم. 
آن موقع از تمام پاوه فقط یک خیابان، از بیمارستان تا پادگان، دست خودی‌ها بود. ناصر می‌گفت: فرمانداری شهری که همه‌اش دست ضدانقلاب است، بهتر از این نمی‌شود. می‌خواست حواسمان باشد که چه اوضاعی داریم. مردم به فرمانداری اعتماد نداشتند. و روزهای اول خیلی از بچه‌های فرمانداری به ناصر هم اعتماد نداشتند؛ چون بدون اسلحه و بدون محافظ راه می‌افتاد توی شهر. به همه جا سر میزد. توی مسجد و محله‌ها با مردم حرف می‌زد؛ مردمی که خودش می‌دانست اکثرشان مسلح اند و خیلی هایشان تحت تأثیر دموکرات‌ها هستند. خیلی وقت‌ها ساعت‌های بی کاری اش، می‌رفت دبیرستان پاوه با بچه‌های مخالف و موافق حرف می‌زد. سرودهایشان را گوش می‌کرد و می‌گفت برایش معنی کنند. خودش قبل از انقلاب زمان دانشجویی توی چند مدرسه معلمی کرده بود و می‌دانست چه طور با آنها تا کند. 
برایشان تیم فوتبال راه انداخت و سفارش لباس داد و حتی گاهی خودش باهاشان تمرین می‌کرد. با گرمکن سرمه‌ای و کلاه کاموایی کرم می‌رفت بازی و با همان هم توی شهر می‌چرخید. آنقدر به مردم نزدیک شد که زن و شوهرها اختلافشان را می‌آوردند پیش او. شده بود کاک ناصر کردها. از اول به مردم اعتماد کرد، حالا مردم به او اعتماد کردند. 
همان وقت‌ها به ما خبر دادند ناصر کاظمی حرکت کرده سمت نودشه برای سرکشی، همه مان ترسیده بودیم، نودشه دست ضدانقلاب بود. همان بچه هایی که قبلا می‌رفتند سراغ احمد متوسلیان و شکایت می‌کردند که فرماندار جدید خودش با ضدانقلاب هاست. وقتی ناصر را سالم دیدند که برگشته، اشک توی چشم هایشان جمع شد. می‌گفتند: انگار که ابراهیم از آتش برگشته. تشبیه شان بی ربط نبود. سال پنجاه و هشت یکی از ما می‌افتاد دست آنها، تکه تکه‌اش می‌کردند و شب جنازه آش و لاش شده‌اش را می‌انداختند کنار جاده. 
***
ناصر بیست و دو ماه فرماندار پاوه ماند. از اول گفته بود کردستان را کردها باید آزاد کنند. بینشان نیروهای بومی تشکیل داد. آموزششان داد و با کمک آنها از جاده پاوه شروع کرد و یک سال و نیم، تمام منطقه را از کومله و دموکرات پس گرفت. یک بار توی دوآب مجروح شد؛ تیر خورد به شکمش. دو بار توی بیمارستان بستری شد، تمام این مدت کردها برای خوب شدنش نذر می‌کردند و روزه می‌گرفتند. شهریور سال شصت ناصر کاظمی شد فرمانده سپاه کردستان. 
***
روی تابلوی اعلانات دانشکده، یک قسمت از یک روزنامه را زده بودند: کومله‌ها برای سر فرمانده سپاه کردستان ۴۵۰هزار تومان جایزه می‌دادند. دختر زل زده بود به عکس توی روزنامه. فکرکرد چه کار کرده باهاشان؟ و زیر لب به پسر جوان توی عکس آفرین گفت. نمی‌دانست خانه این پسر، ته کوچه همان مدرسه‌ای است که او تازگی مدیرش شده و نمی‌دانست چند ماه بعد با پروین کاظمی، خواهر او دوست می‌شود و چند وقت بعدش هم ناصر کاظمی می‌آید خواستگاری اش. 
منیژه عاشق کردستان بود. با همه خبرهای عجیب و ترسناک که از کردستان می‌شنید، فکر می‌کرد آنجا می‌تواند خیلی کارها برای انقلاب و اسلام بکند. بار اول خواستگاری هم وقتی ناصر شرطش را به او گفت، شک کرد که پروین اینها را به ناصر گفته باشد. شرط ناصر این بود که همراهش برود کردستان. 
قرار بود امام عقدشان کند، اما نشد. رفتند قم، پیش آقای مرعشی نجفی. بعد از عقد، نم نم باران می‌بارید. مادر ناصر نشست صندلی عقب و به منیژه گفت جلو بنشیند. حلقه ازدواج را ناصر همان جا دست منیژه کرد؛ بعد پایش را گذاشت روی گاز و ازش پرسید: ببخشید شما از سرعت خوشتون می‌آد؟ 
عروسی شان ساده بود؛ یک سفر رفتند مشهد و بعد هم یک میهمانی ساده. ناصر می‌خواست جشن بگیرد، اما همان روزها سه تا از دوست‌های صمیمی اش توی کردستان شهید شده بودند. 
ناصر رفت ولی منیژه را نبرد. می‌گفت فعلا صلاح نیست. ماهی سه چهار روز می‌آمد تهران، توی همان چند روز تا می‌توانست منیژه را می‌برد مسافرت؛ قم، شمال. اگر نمی‌شد همین جا می‌گشتند. با هم توی بهترین رستوران‌های تهران غذا خورده بودند. ناصر می‌گفت: مسلمان هم باید خوب بپوشد، هم خوب بخورد. 
قبل از ماه رمضان رفت کردستان و یک ماه مرخصی گرفت. با منیژه قرار گذاشت تمام ماه رمضان توی خانه بمانند و فقط کتاب بخوانند؛ می‌خواست پایه‌های اعتقادی اش محکم باشند. خودش می‌گفت این همه کار اجرایی عمل زده‌اش کرده. حالا یک رفیق خوب داشت که مثل خودش دنبال دانستن بود. هر کدامشان کلی کتاب خریدند؛ کتاب هایی که نخوانده بودند یا می‌خواستند دوباره بخوانند؛ عدل الهی شهید مطهری، شناخت شهید بهشتی، تفسیر نمونه، یک دوره کتاب‌های جهان بینی و … یکی دو روز مانده به ماه رمضان، ناصر با سپاه کردستان تماس گرفت. خواست از اوضاع بچه‌ها خبر بگیرد. محمد بروجردی آمد پشت خط، یکهو ناصر بلند شد و صاف ایستاد؛ انگار که جلوی خود او باشد. دو سه بار پشت تلفن چشم گفت و فردا راه افتاد رفت کردستان. 
عید فطر برگشت و وقتی خبر پدر شدنش را شنید، دو تا بلیت جور کرد و با منیژه رفتند مشهد، برای تشکر از امام رضا (ع). ناصر هم منیژه و هم پسرش را از امام رضا (ع) خواسته بود. 
آن سال، سال خوبی برای ناصر بود. اسمش مکه درآمد، اما نرفت. زنگ زد به محمد سعید، یکی از دوستانش و گفت که اسم او را برای مکه داده. محمد پرسید: چرا خودت نمی‌روی؟ ناصر خندید تو برو خانه خدا، من می‌روم دیدن خود خدا. محمد سعید آماده می‌شد برود فرودگاه که خبر شهادت ناصر را شنید. 
با تشکر از فرهنگ سرای پایداری

بازی

cold winter
سیستم: ps۲
سبک: اکشن

عنوان‌های اکشن اول شخص معمولا برای کامپیوتر طراحی و ساخته می‌شوند اما چند عنوان جذاب در این سبک برای ps۲ و سایر کنسول‌ها هم ساخته شده است. از این عنوان‌ها می‌توان cold winter را هم نام برد. در این بازی شما نقش یک مأمور مخفی نیروی اطلاعاتی انگلیس را به نام اندرو استرلینگ را بازی می‌کنید که برای مأموریت سری عازم آسیا می‌شود اما از بخت بد گیر افتاده و به زندان چینی‌ها گرفتار می‌شود. اندرو با کمک یک زن ناشناس کره‌ای از زندان آزاد می‌شود و …. گرافیک بازی در قیاس، با سایر بازی‌های این سبک ps۲ کار جالب توجه و زیبایی است. تنوع مراحل هم خوب کار شده است. مناطق مختلف و متنوعی را در طول مراحل باید پشت سر بگذارید از مناطق برفی گرفته تا بیابان‌های خشک و مناطق شهری. اکشن بازی بسیار بالا و در برخی جاها نفس گیر و هیجان انگیز از آب درآمده و حسابی شما را در جای میخکوب خواهد کرد. 
air born troops
سیستم: ps۲/ pc
سبک: اکشن

تا به حال شده آرزو کنید ای کاش بازی مدال افتخار به سبک سوم شخص هم ساخته می‌شد؟ اگر چنین آرزویی داشته‌اید، بدانید که آرزویتان برآورده شده است. در بازی air born troops شما نقش یک کماندو از متفقین را در جریان جنگ نورماندی دنبال خواهید کرد آن هم از زاویه سوم شخص. داستان بازی به این صورت است که بعد از کشته شدن دوست این کماندو در هواپیمایی حامل آنها، مأموریت او به شما محول می‌شود و شما باید به قلب نیروهای آلمان نازی نفوذ کرده و مأموریت دوست مرحوم تان را تمام و کمال به انجام برسانید. گرافیک بازی بسیار ساده و با بافت‌های معمولی کار شده است و طراحی سه بعدی افراد هم چندان دقیق و جالب به نظر نمی‌رسد اما کنترل بازی بسیار قوی و کامل بوده و در تمامی حالت‌ها به خوبی شما را یاری می‌کند. تمامی مأموریت‌های تیپ مدال افتخار در این بازی گنجانده شده‌اند. موسیقی هم مثل نسخه‌های اول مدال افتخار، جوی زیبا و قوی از حال و هوای جنگ دوم جهانی برای شما به تصویر می‌کشد. 

سایه روشن
مروری بر فیلمهای دفاع مقدس

ایسنا- با مروری بر فیلمهای ساخته شده در ژانر دفاع مقدس و جنگ در سینمای ایران به آمار بیش از ۲۰۰ فیلم ایرانی ساخته شده در این زمینه برمی خوریم. 
سرآغاز این ژانر به سال ۱۳۶۰ برمی گردد که از میان هفت فیلم تولید شده فقط دو فیلم مرز (جمشید حیدری) و برزخی‌ها (ایرج قادری) به نوعی درباره جنگ بودند و سپس جانبازان (ناصر محمدی) و عبور از میدان مین (جواد طاهری) آغازگر تولید فیلم‌های جنگی در سینمای ایران محسوب می‌شوند. 
همچنین رهایی در سال ۱۳۶۱ ساخته رسول صدر عاملی اولین فیلمی است که جبهه و میدان جنگ را به پشت جبهه پیوند می‌زند و به عنوان اولین فیلم خانوادگی جنگی سینمای ایران به شمار می‌رود. 
دیار عاشقان حسن کاربخش که در آن پرویز پرستویی و محسن صادقی به ایفا ی نقش می‌پردازند سینمای جنگ در سال ۶۳ شاهد دو فیلم پرفروش عقابها به کارگردانی ساموئل خاچیکان و پایگاه جهنمی (اکبر صادقی) است. عقابها که در آن سعید راد و جمشیدهاشم پور حضور داشتند. اولین فیلم سینمایی ایران است که عملیات نیروی هوایی را در جریان دفاع مقدس به تصویر می‌کشد. 
پایگاه جهنمی نیز با حضور فرامرزقریبیان و جمشیدهاشم پور ساخته شد. بلمی به سوی ساحل به کارگردانی رسول ملاقلی پور در سال ۶۴ تولید شد. این فیلم روایت روزگاری است که خرمشهر در حال سقوط است و درهمین حال نماینده بنی صدر با اعزام یک گردان نیروی کمکی به فرماندهی مرتضی مخالفت می‌کند. پرواز در شب رسول ملاقلی پور که به نوعی آن را اولین فیلم قابل بحث و اعتنای سینمای دفاع مقدس به حساب می‌آورند در سال ۶۵ساخته شد. 
دیده بان در سال ۶۸ به کارگردانی حاتمی کیا روایت می‌شود. دشمن ارتباط خط کمین با نیروهای خودی را ترک کرده و احتمال سقوط منطقه بسیار زیاد است. 
از سال ۶۹ به بعد تا سالهای اخیر می‌توان یاد کرد: از فیلمهای مهاجر حاتمی کیا، هور درآتش عزیز الله حمیدنژاد، از کرخه تا راین حاتمی کیا، لیلی با من است کمال تبریزی، برج مینو حاتمی کیا، سفر به چزابه رسول ملاقلی پور، کیمیا احمدرضا درویش، بازی بزرگان کامبوزیا پرتوی، حماسه مجنون جمال شورجه، نجات یافتگان ملاقلی پور، آژانس شیشه‌ای حاتمی کیا، دفتری از آسمان پرویز شیخ طادی، متولد ماه مهر احمدرضا درویش و هیوا رسول ملاقلی پور. این نامها آمار بخشی از تولیدات سینمای دفاع مقدس در سالهای قبل بودند و طی سالهای اخیر نیز از فیلمهایی همچون دوئل درویش، مزرعه پدری ملاقلی پور، اشک سرما حمیدنژاد، طبل بزرگ زیرپای چپ کاظم معصومی و به نام پدر ابراهیم حاتمی کیا می‌توان نام برد. 

تولد بدون درد

سمیه شرافتی
بارداری و زایمان از علت‌های اصلی مرگ و معلولیت زنان در سنین باروری در کشورهای در حال توسعه است. سالانه میلیون‌ها مادر و فرزند در زمان حاملگی و بارداری، حین زایمان و در اوایل کودکی از بین می‌روند و تعداد بیشتری از این گروه آسیب پذیر از سلامت ناکافی و تغذیه کم و نامناسب برخوردارند. در دنیا و بیشتر در کشورهای در حال توسعه در هر دقیقه یک زن از عوامل مربوط به بارداری و زایمان جان می‌سپارد. به طوری که حداقل هر سال بالغ بر پانصد هزار زن در این رابطه فوت می‌کنند. در قبال هر زن که فوت می‌کند ۳۰ تا ۵۰ نفر از عوارض بارداری، عفونت و بیماری‌های ناشی از بارداری رنج می‌برند. هر ساله تقریبا ۳/۴ میلیون نوزاد تازه متولد شده در طول ماه‌های اول زندگی جان خود را از دست می‌دهند به علاوه ۴ میلیون نیز مرده به دنیا می‌آیند که بسیاری از این مرگ‌ها مربوط به عوارضی است که مادران آن‌ها را در طول بارداری و زایمان تجربه کرده‌اند. 
در این میان ۶۰ درصد مرگ مادران به علت خطاهای پزشکی، مامایی و پرستاری است. متأسفانه روزانه ۱۶۰۰ زن باردار در حین زایمان یا پس از آن در اثر زایمان جان خود را از دست می‌دهند. ۶۰ تا ۸۰ درصد علت مرگ و میرها را خونریزی، سختی زایمان، فشار خون بالا و عوارض سقط جنین شامل می‌شود و ۷۸ درصد این مرگ و میرها در ۲۴ ساعت اول اتفاق می‌افتد. 
دکتر مطلق، مدیرکل سلامت خانواده و جمعیت وزارت بهداشت در این باره می‌گوید: ۳۰ درصد این مرگ و میرها به علت خونریزی، ۱۴ درصد به علت فشار خون بالا، ۱۴ درصد به علت بیماری‌های قلب و عروق، ۱۳ درصد به علت عفونت و پس از آن به ترتیب خون ریزی دوران بارداری، عوارض سقط جنین و آمبولی ریه مهم‌ترین عامل مرگ و میر مادران است. 
در کشور ما از سال ۱۳۷۵ تا ۱۳۸۴، ۲۵۸۵ مرگ مادر باردار و در سال ۱۳۸۴، ۲۹۵ مورد مرگ مادر گزارش شده که ۶/۸۷ درصد این مرگ و میرها در بیمارستان اتفاق افتاده و ۶۰ درصد آن‌ها به علت خطاهای پزشکی مامایی و پرستاری به وقوع پیوسته است. 
اهمیت این مسأله زمانی آشکارتر می‌شود که بدانیم ۱۷ درصد مرگ مادران توسط افرادی اتفاق می‌افتد که هیچ دوره آموزشی ندیده‌اند و این امر کمبود و عدم توجه به آموزش دانشجویان و فارغ التحصیلان مامایی و مشخص نبودن جایگاه رشته مامایی را نشان می‌دهد. 
شاید همین امر یکی از مهم‌ترین علل گرایش به سزارین‌های بی مورد و در نتیجه مرگ و میرهای پی درپی است. بر طبق آمارهای اعلام شده وزارت بهداشت، شیوع سزارین در ایران به طور متوسط سه برابر بیشتر از آمارهای جهانی است. در آمریکا و در چند کشور غربی، تعداد عمل‌های سزارین از ۵/۴ درصد در سال ۱۹۶۵ میلادی به ۲۵ درصد در سال ۱۹۹۸ افزایش یافت. از این سال به بعد آمار سزارین اندکی کاهش یافت یا تقریبا ثابت ماند ولی در کشور ما سیر صعودی انجام عمل سزارین همچنان ادامه دارد. 
دکتر رویا رضوی، متخصص زنان و زایمان علت اصلی تمایل زنان به زایمان با کمک جراحی سزارین را مسأله درد عنوان می‌کند و می‌گوید: درد احساسی ناخوشایند ولی مفید است که حکم یک مکانیسم محافظتی اولیه را دارد. در فرآیند زایمان نیز شروع درد هشداری برای زن باردار است که باید برای زایمان کمک بگیرد. 
کاهش تعداد باروری‌ها
توجیه دیگر افزایش آمار سزارین در دنیا را می‌توان کاهش تعداد باروری‌ها دانست. در حدود نیمی از زنان باردار برای نخستین بار زایمان را تجربه می‌کنند و تعداد عواملی که متخصص زنان را وادار به انتخاب شیوه سزارین می‌کنند در زایمان اول بیشتر است. دکتر سکینه قدیانی، متخصص بیهوشی علت این امر را عدم پیشرفت زایمانی عنوان می‌کند و می‌گوید: از علل دیگر این امر افزایش سن بچه دار شدن در میان زنان است. امروزه دختران تمایل کمتری به ازدواج در سنین پایین دارند. با بالا رفتن سن ازدواج و متعاقب آن باردار شدن زنان، احتمال نیاز به سزارین افزایش می‌یابد. دلیل سوم، افزایش امکان دقیق‌تر شدن مراقبت از جنین و کنترل ضربان قلب اوست. با کمک دستگاه‌های الکترونیکی مدرن، اختلال در وضعیت جنین سریع‌تر شناسایی می‌شود و متعاقب آن از شیوه سزارین کمک گرفته می‌شود. همچنین متخصصان زنان و زایمان و ماماها، به دنبال ترس از برخی مشکلات حقوقی که می‌تواند در نتیجه زایمان طبیعی ایجاد شود، سزارین را انتخاب می‌کنند. زیرا در صورت بروز اختلال در سلامت مادر یا جنین در هنگام زایمان طبیعی مقصر شناخته خواهند شد. 
عقاید و دیدگاه‌های نادرست
گروهی از مردم تصور می‌کنند که ضریب هوشی افراد حاصل از زایمان سزارین بالاتر از کسانی است که با زایمان طبیعی متولد شده‌اند اما در واقع ارتباطی میان بهره هوشی افراد و شیوه تولد آن‌ها وجود ندارد. دکتر رضوی در این باره عنوان می‌کند: در برخی از تحقیقات ضریب هوشی نوزادان حاصل از زایمان طبیعی نسبت به نوزادان سزارینی بالاتر گزارش شده است. برخی از زنان نیز ضررهای زایمانی را مختص به زایمان طبیعی می‌دانند. گزارش‌های زیادی از فلج اعصاب بازویی، شکستگی جمجمه و سایر استخوان‌ها در نوزادانی که به طریق سزارین به دنیا می‌آیند وجود دارد. همچنین تحت فشار قرار گرفتن قفسه صدری طی زایمان طبیعی مایع داخل خانه‌های ششی ریه نوزاد را خارج می‌کند و در نتیجه تنفس وی عمیق‌تر و سریع‌تر شروع می‌شود. 
***
بنا به گفته بسیاری از کارشناسان زایمان طبیعی در برخی بیمارستان‌ها در محیط و شرایط بسیار نامناسب و غیرقابل تحمل انجام می‌شود. دکتر آرش عازمی خواه رئیس اداره سلامت مادران وزارت بهداشت دلایل گرایش زنان ایرانی به سزارین را به سه دسته تقسیم کرده و می‌گوید: یک دسته از دلایل، علت‌های مربوط به گیرنده خدمت یعنی مادر است. خدمات زایمانی در کشور ما مطابق استانداردهای روز دنیا نیست. مادر متحمل درد فراوان می‌شود و در نتیجه خاطره ناخوشایندی از زایمان طبیعی در ذهن او باقی می‌ماند و آرام آرام با انتقال این خاطرات سزارین در بین مادرها متداول و حتی تبدیل به مد روز می‌شود. وی دلیل دوم را مربوط به ارایه دهندگان خدمت یعنی پزشکان و ماماها می‌داند و می‌گوید: نظام انجام زایمان در کشور ما مبتنی بر متخصص است نه ماما و چون سزارین هم در زمان کوتاه‌تری انجام می‌شود و هم درآمد بیشتری در مقایسه با زایمان طبیعی برای پزشکان به همراه دارد از این رو پزشکان سزارین را ترجیح می‌دهند. از طرف دیگر در سزارین این پزشک است که زمان زایمان را تعیین می‌کند و می‌تواند هر زمان از شبانه روز که مایل باشد عمل را انجام دهد در صورتی که در زایمان طبیعی امکان دارد حتی ۷ تا ۸ ساعت یک زمان برای یک کار لازم باشد. 
عوارض سزارین
سزارین مانند هر عمل دیگری جراحی محسوب می‌شود و خطرات مخصوص خود را دارد. این جراحی نیز مانند سایر جراحی‌ها نیازمند بیهوشی است. بیهوشی نیز خطراتی چون ابتلا به خونریزی، عفونت و احتمالا نیاز به انتقال خون را به همراه دارد. 
دکتر ناصر افضلیان، متخصص کودکان و کارشناس اداره کودکان وزارت بهداشت در تشریح این عوارض می‌گوید: چون نوزادان سزارینی فشارهای طبیعی زمان زایمان را تحمل نمی‌کنند، ریه‌های آن‌ها از مایعات و ترشحات خالی نمی‌شود در نتیجه عوارضی چون زجر تنفسی در این نوزادان بسیار شایع است؛ تا آنجا که حدود نیمی از این نوزادان نیاز به بستری شدن در icu را دارند که این مسأله هزینه زیادی را بر خانواده‌ها تحمیل می‌کند. چون اغلب سزارین‌ها به صورت انتخابی است و پیش از سرآمدن زمان بارداری و شروع دردهای زایمانی انجام می‌شود، نوزادان سزارینی اغلب نارس هستند. همچنین مادر سزارین شده حداقل تا دو ساعت نمی‌تواند به فرزندش شیر بدهد و این تأخیر باعث به وجود آمدن اختلالات تغذیه‌ای در نوزاد می‌شود. 
به هرحال انتخاب چگونگی زایمان حق هر مادری است ولی آنچه این انتخاب را آگاهانه‌تر می‌کند این است که مادر مطمئن باشد که هر روشی که انتخاب می‌کند آن روش به بهترین نحو صورت گیرد و این اطمینان وقتی حاصل می‌شود که شرایط زایمان طبیعی هم به روز و هم مطابق با استانداردهای دنیا پیشرفت کند و تسهیلاتی که برای آن در نظر گرفته می‌شود منصفانه باشد. از طرف دیگر آگاه کردن مادران و دادن اطلاعات درست به آن‌ها چه از طرف رسانه‌ها و چه پزشکان می‌تواند در تصمیم گیری درست مادران سهم قابل توجهی داشته باشد. 

گزارشی از جشنواره نمایش درمانی جانبازان
صورتی، مرز میان عقل و جنون

سعیده امین
چهارمین جشنواره نمایش درمانی جانبازان آن هم در آستانه دفاع مقدس بهانه خوبی بود برای مرور این فراموش شدگان. قدم بعد در محوطه بیمارستان پیدا کردن سالن نمایش بود. اگر یک بیمار روانی با آن صورت مسخ شده‌اش به شما هم با دست اشاره کند که: بیا من سالن را نشانت می‌دهم، شما هم بودی نمی‌رفتی!! 
ترس روایت‌گر نادانی و ناشناختگی انسان از پدیده هاست. وقتی کنار آن گل‌های صورتی بنشینی و سادگی آنها را در باور یک نمایش عروسکی ساده ببینی تازه می‌فهمی که مرز نادانی ات کجاست. نمایش عروسکی تقی، نقی و گلی با آن داستان ساده و بچه گانه‌اش آن قدر در ضمیر کسانی که روزگاری در جبهه برای خود فرمانده، سرلشکر و رزمنده بودند، نفوذ کرده است که وقتی دستمال کاغذی از دهان گلی پارچه‌ای به زمین می‌افتد، یکی از همان‌ها بی درنگ خود را وسط نمایش می‌اندازد تا دستمال را به دهان گلی بدهد. 
در این لحظه اتفاق جالبی افتاد. یکی از عروسک‌ها شروع کرد به صحبت کردن با همان بیمار. او سؤالاتی کرد و بیمار صادقانه مثل یک کودک جواب داد. 
آقا وایسا! شما بگو اگر آدم مریضی اعصاب داشته باشد! زنش باید چیکار کنه!. بیمار قدری فکر کرد و بدون هیچ تکلفی و بسیار جدی جواب داد. باید از تو پرستاری کند!! 
چند دقیقه بعد نمایش به یک رابطه دو سویه میان کاراکتران عروسکی و تماشاگران تبدیل شد. 
یکی از عوامل نمایش به آرامی شروع کرد به نواختن موسیقی متن. آواز دسته جمعی چند تن از بیماران، نمایش را کامل کرد. 
سلطان قلبم کجایی کجایی
دروازه‌های دلم را شکستی
موسیقی که تمام شد سالن یک لحظه ساکت شد. نمایش را برای پرده بعدی همان که می‌خواست سالن را نشانم دهد آمد سراغم و خیلی جدی گفت: بریم حیاط! اون یکی رو تو حیاط بازی می‌کنند. ترس اولیه برایم مثل یک گناه نابخشودنی درآمد. آرام به همراه او و سایر بیماران که همه لباس‌های یک دست صورتی پوشیده بودند به طرف محوطه به راه افتادند. 
شلم شوربا
هرگز تصورش را نمی‌کنی که صورتی کمرنگ مرز میان عقل و جنون باشد. آن همه آدم در حیاط بیمارستان را فقط می‌توانی با همین رنگ زیبا طبقه بندی کنی. اما نمایش برای همه باور پذیری یکسانی داشت. تماشای نمایش شلم شوربا همان قدر برای بیماران جذابیت داشت که دیدن زوربای یونانی برای ما عاقلان. داستان درخصوص کشمکش یک گنهکار در حال احتضار و روح سرکش و عاصی اش بود. عربده‌های طولانی مدت و سؤال و جواب با تماشاگران ناخودآگاه بیماران را وسط ماجرا می‌کشاند و آنها را در روند نمایش دخالت می‌داد. به قول مجید امرایی، نمایش درمانگر؛ این یعنی همان چیزی که ما می‌خواهیم. 
مداخله بیمار در نمایش
این تئوری از زبان امرایی مسئول این جشنواره زمانی به عرصه عمل درآمد که در بخشی از نمایش شلم شوربا، یکی از کاراکترها در نقش گدا روی زمین خوابید. ناگهان یکی از همان صورتی پوشان پرید وسط نمایش و گفت: نه گدا بازی نداریم. گدا نشو. گدایی حالم رو به هم می‌زنه. بعد خیلی آرام از صحنه نمایش خارج شد. اما کاراکتر باز هم به نقش خود ادامه داد. 
این بار همان بسیار با شدت عصبانیت به طرف کاراکتر دوید و با حرکت یک دست او را از روی زمین بلند کرد و به طرف خارج از صحنه نمایش هل داد. بازیگر بدون خروج از حالت نقش خود سعی در متقاعد کردن بیمار داشت اما بیمار که اصرار او را برای گدایی دید او را وسط محوطه دنبال کرد. 
هر چند ماجرا به خوشی تمام شد اما مداخلات مسالمت آمیز دیگر از طرف سایر بیماران در طول نمایش دیده شد. باز هم نمایشی به یک تعامل دو طرفه میان بازیگر و بیمار تبدیل شد. 
مداخله محور نمایش درمانی
شاید بعداز توصیف این صحنه‌ها بهتر است به اهمیت نمایش در درمان بیماران اعصاب و روان پی ببریم. امرایی می‌گوید: درگیری بیماران در نمایش مهم‌ترین عنصری است که ما دنبال آن می‌گردیم. 
محور نمایش درمانی بداهه سازی و دخالت بیمار در نمایش خیابانی است. بیمار روانی در طولانی مدت، به ویژه اگر در یک مرکز درمانی بستری باشد از لحاظ جسمی، روحی، ارتباطی و تکلمی دچار نقصان می‌شود. به همین دلیل اجراهای نمایشی دو سویه فرایندی برای ایجاد رابطه با بیماران است. برای اولین بار است که در ایران ظرف ۴ سال ۳۵ بیمار روانی تحت پوشش این شیوه درمانی قرار گرفته‌اند. به طوری که ۴ نفر از آنها به حد مطلوب رسیده و کنار خانواده‌های خود بازگشتند. 
در ایران فقط یک تیم نمایش درمانگر وجود دارد که متشکل از ده نفر است و حداکثر می‌توانند ۴۰ نفر را تحت پوشش قرار دهند. اولین انجمن نمایش درمانی توسط مورنو روانشناس و نظریه پرداز رومانیایی در سال ۱۹۴۲ راه اندازی شد. او نمایش درمانی را به جمع مردم آورد تا به این ترتیب افراد از این روش بتوانند در درمان غیر دارویی امراض روحی خود قدم بردارند. 
داستان ابداع نمایش درمانی توسط مورنو از این جا شروع شد که روزی وی به تماشای تئاتری در شهر وین رفت. دختری به نام باربارا بازیگر نمایش بود که نقش دختری کمرو و خجالتی را ایفا می‌کرد. روزی شوهر باربارا نزد مورنو آمد تا از همسرش به دلیل خشونت و ناسزا گویی شکایت کند. مورنو بارابار را فراخواند و از او خواست نقش یک زن تندخو و پرخاشگر را اجرا کند. پس از چندی، شوهر باربارا تغییر رفتار وی را به اطلاع مورنو رساند. باربارا به زنی آرام ومهربان در منزل تبدیل شده بود. 
مورنو فهمید که به کمک نمایش درمانی و تکنیک‌های خاص روانشناسی و اجرای نمایش به بیمار فرصت داده می‌شود تا در پس نقاب نقش و بازیگری، تعارض و کشمکش‌های درونی خود را بازگو کرده و فرصت مواجهه و آشنایی با درون خویش را پیدا کرده و درصدد اصلاح خود برآید. 

علل خشونت و پرخاشگری در کودکان

گروه اجتماعی- یکی از دلایل بسیار مهم پرخاشگری در کودکان یادگیری است. یعنی کودکانی که الگوهای رفتاری پرخاشگرانه داشته‌اند، همانند الگوهای خود رفتار می‌کنند. چنانچه پدر یا مادری خلق و خویی عصبانی و پرخاشگر داشته باشند، مسلما فرزندشان نیز پرخاشگر خواهد شد. این رفتار توسط کودک یاد گرفته می‌شود. از آنجا که کودکان با والدین همانندسازی می‌کنند، بنابراین بسیاری از رفتارهای پدر و مادر ناخودآگاه توسط فرزندان فراگرفته می‌شود. توضیح این که فرآیند همانندسازی کاملا ناخودآگاه صورت می‌پذیرد. 
نکته دیگر این که حتما لازم نیست والدین با خود کودک پرخاشگری کرده باشند؛ چنانچه او شاهد رفتارهای خشونت بار پدر و مادر با افراد دیگر نیز باشد، این گونه رفتار را فرامی گیرد. بنابراین کودکان از طریق مشاهده، رفتارهای والدین را می‌آموزند. بر این نکته می‌توان تاکید کرد که کودکان با چشمان خود می‌آموزند، یعنی آنچه را مشاهده می‌کنند، یاد می‌گیرند، حتی اگر آن رفتار به طور مستقیم در مورد خود آنها صورت نگیرد. 
کودکان ناکام پرخاشگر می‌شوند
ناکامی یکی از مسائلی است که به پرخاشگری می‌انجامد. وقتی کودک به هدف خود دست نیابد و ناکام شود، یکی از رفتارهایی که از او سر می‌زند پرخاشگری است. 
اضطراب و پرخاشگری
کودکان مضطرب نمی‌توانند کودکان آرامی باشند. آنها رفتارهایی پرخاشگرانه از خود بروز می‌دهند؛ البته بلافاصله پشیمان می‌شوند و از والدین خود عذرخواهی می‌کنند. اگر از کودک مضطرب بپرسیم که چرا پرخاش می‌کنی و عصبانی هستی، خواهد گفت نمی‌دانم، یا خواهد گفت دست خودم نیست. چنانچه کودکی بلافاصله بعداز عصبانیت و پرخاشگری پشیمان شد و عذرخواهی کرد، علت پرخاشگری او اضطراب است. برای از بین بردن خشم کودک بایستی اضطراب و نگرانی وی را شناسایی کنیم و در رفع آن بکوشیم. 
پرخاشگری، نشانه‌ای از تضادهای درونی
گاهی کودکان در دوگانگی و تضادهای درونی قرار می‌گیرند. یا بهتر بگوییم، گاهی بر سر دو راهی هایی گیر می‌کنند و نمی‌دانند کدام راه را انتخاب کنند و این حالت آنها را دچار تعارض، اضطراب و خشم می‌کند. مثلا کودکی که دوست دارد نزد مادرش در منزل بماند و از طرفی وقتی می‌بیند تمام کودکان به مدرسه می‌روند، همزمان تمایل به مدرسه رفتن نیز دارد، دچار دوگانگی می‌شود. به کودکان خود کمک کنیم که در دوراهی‌های زندگی، مدتی طولانی قرار نگیرند. آنها بایستی به سرعت و با دقت درست‌ترین کار را انجام دهند. 

نگاه

داروی‌های حیاتی را زود قطع نکنید
بسیاری از بیماران داروهایشان را بسیار زودتر از موقع مقرر قطع می‌کنند که این تصمیم می‌تواند در مورد داروهای قلبی یا دیابت مرگبار باشد. 
به گزارش آسوشیتدپرس یک بررسی بر روی ۱۵۲۱ بیمار نشان داد که از هر ۸ بیمار دچار حمله قلبی یک نفر تنها یک ماه پس از مرخص شدن از بیمارستان مصرف داروهای تجویز شده حافظ حیاتش را قطع می‌کند. 
دکتر مایکل هو از مرکز پزشکی امور کهنه سربازان دنور و یکی از این محققان گفت: قطع مصرف این داروهای حیاتی تنها پس از یک ماه به وسیله بیماران بسیار شگفت آور است. 
در بیماران قلبی که مصرف سه داروی با اثربخشی ثابت شده- آسپیرین، مسدودکننده‌های گیرنده بتا مانند پروپرانولول و داروهای استاتینی کاهنده کلسترول خون- متوقف کرده بودند، احتمال مرگ در طول یک سال بعدی در مقایسه با بیمارانی که به دریافت داروهای شان ادامه داده بودند، سه برابر بیشتر بود. 
گرچه این تحقیق علت قطع دریافت داروها را بررسی نکرده بود، اما بیماران مسن‌تر، مجرد و با تحصیلات پایین‌تر بیشتر داروی خود را قطع کرده بودند. 
دکتر پاتریک اوکانر از بنیاد پژوهشی همراهان بهداشت در مینیاپولیس می‌گوید: با توجه به این نتایج بیماران و پزشکان باید دقیق‌تر عمل کنند. بیماران باید از خود بپرسند مهمترین داروها در برنامه درمانی من چیست، داروهایی که به من کمک می‌کنند که آن قدر زنده بمانم که بزرگ شدن نوه هایم را ببینم و پزشکان لازم است به همه بیماران در مورد داروهایی که تجویز می‌کنند آگاهی بیشتری بدهند و نحوه مصرف آنها به وسیله بیماران را پیگیری کنند. 
وسواس در۴۰ درصد ایرانی‌ها
گروه اجتماعی- ریشه بیماری وسواس اضطراب است که به دو شکل فکری و عملی بروز می‌کند. می‌توان گفت افرادی که دچار افکار وسواسی هستند دچار اضطراب شدیدی می‌شوند که با انجام عمل وسواسی این اضطراب کاهش می‌یابد ولی در غیر این صورت اضطراب فرد تشدید می‌شود. بر اساس مشاهدات بالینی ۴۰ درصد ایرانی‌ها وسواسی هستند. دکتر علی اسلامی نسب، رئیس انجمن وسواس ایران در مورد این بیماری می‌گوید: در حوزه سلامت ۴ کسالت اصلی و مشکل آفرین وجود دارد که یکی از آنها وسواس است. افرادی که دچار وسواس می‌شوند به دو گروه درماندگان و فروماندگان تبدیل می‌شوند که یک سری از آنها در اعمال اجباری مثل نوشتن، سفارش، وارسی و یک سری از آنها نخبگان و به طور کلی افراد موفق جامعه را تشکیل می‌دهند. 
وی در ادامه افزود: در ایران مطالعه دقیقی در این زمینه صورت نگرفته است ولی مطالعاتی که در آمریکا و انگلیس انجام شده نشان داده که بیشترین آسیب را از بیماری وسواس خانواده‌ها می‌بینند. بر اساس آمار از هر ۱۰۰ زن ۹۶ نفر دچار این اختلال هستند ولی مردان بیشتر به آن مبتلا می‌شوند. 
وی همچنین گفت: در کشورهای اروپایی و آمریکا اسم وسواس را بیماری پنهان و سرطان روان نامیده‌اند و با توجه به این که شروع آن با ترس، فکر مزاحم، شرطی شدن و تردید در تصمیم گیری است، بهتر است در همان مراحل اول درمان شود. در درمان آنچه مهم است این است که فرد در مقابل درمان تسلیم شود و مواجهه با روش‌های مختلف را بپذیرد. 

دیابت، بیماری پرخطر
گروه اجتماعی- محققان آمریکایی به تازگی دریافته‌اند که بیماری دیابت بیش از چاقی مفرط افراد را در معرض خطر ابتلا به بیماریهای خطرناک و مرگ زودرس قرار می‌دهد. 
به گزارش خبرگزاری رویترز، محققان در بیمارستان کنتاکی چندلر و امری در آمریکا این پژوهش را بر روی ۱۵ هزار و ۴۰۸ نفر که بین سنین ۴۴ تا ۶۶ سال بودند، انجام دادند و اطلاعاتی مانند شاخص توده بدن افراد، سابقه دیابت و سابقه ابتلا به بیماریهای سخت و مرگ و میر ناشی از آن را مورد تجزیه و تحلیل قرار دادند. 
بررسی نتایج فوق، مشخص کرد که در صورت نبود دیابت، خطر ابتلا به نارسایی شدید ارگان‌های بدن و یا مرگ ناشی از نارسایی حاد ارگان‌های بدن در افراد چاق بیشتر از دیگران نیست، اما احتمال بیماری شدید یا مرگ ناشی از نارسایی حاد ارگانهای بدن در افراد مبتلا به دیابت بدون توجه به شاخص جرم بدن آنها سه برابر بیشتر از افرادی است که دچار این بیماری نیستند. 

تناسب اندام
درونتان را بجوئید

صدف کوه کن- چاقی عارضه‌ای است که علل و عوامل گوناگونی دارد و هریک به نوعی موجب بروز این بیماری می‌شوند. در برخی موارد این علل ممکن است درونی باشد یعنی مشکلات زمینه‌ای که در بدن فرد وجود دارد، به شکل اضافه وزن و چاقی خود را نشان دهد، یکی از این عوامل درونی، عوامل متابولیک است، ۱ درصد از چاقی‌ها مربوط به این عوامل بوده که خود به چند دسته تقسیم می‌شوند: 
الف- هایوپتروئیدیسم (کم کاری غده تیروئید): در بیماری که کم کاری غده تیروئید وجود دارد، متابولیسم پایه (سوخت وساز اولیه) ۱۰ درصد کاهش می‌یابد، یعنی مصرف انرژی در بدن کم می‌شود بنابراین افراد به چاقی مبتلا خواهند شد. در درمان این بیماری که باید توسط پزشک متخصص صورت گیرد از داروهای تیروئید نظیر لووتیروکسین سدیم استفاده می‌شود که در کنار آن مراقبت‌های تغذیه‌ای مناسب بسیار حائز اهمیت است. 
ب- سندرم کوشینگ: این مشکل در نتیجه ترشح بیش از حد کورتیزول (نوعی کاتکول آمین) باعث به وجود آمدن نوعی چاقی می‌شود که در این بیماری تجمع چربی در ناحیه کتف و گردن را شاهد هستیم. در این بیماری، ناحیه فوقانی بدن بیمار، ظاهری شبیه بوفالو پیدا می‌کند، در واقع در این بیماری فقط تنه چاق می‌شود. 
ج- برداشتن بیضه و ناراحتی تخمدان: در این مورد به دلیل اختلالات هورمونی مربوط به افزایش یا کاهش ترشح هورمون‌های استروژن و پروژسترون چاقی عارض می‌شود. 
د- سندرم تخمدان پلی کیستیک: این سندرم با کاهش و یا قطع قاعدگی و افزایش وزن و افزایش موهای زائد (هیرسوتیسم) همراه است و چاقی در پی آن، ایجاد می‌شود. 
ه- ضایعاتی که در اثر ضربه یا عفونت یا غده در هیپوتالاموس ایجاد می‌شود. 

تازه‌ها

تشخیص سریع سرطان سینه
گروه اجتماعی- تحقیقات جدید در انگلیس، بیانگر آن است که استفاده از رایانه در خواندن نتایج آزمایش ماموگرافی می‌تواند به تسریع تشخیص سرطان سینه کمک کند. 
به گزارش خبرگزاری بی بی سی، نتیجه تحقیق انجام شده در مرکز تحقیقات سرطان انگلیس نشانگر آن است که در برخی موارد، بررسی و خواندن تصاویر رادیوگرافی به وسیله رایانه و یک رادیولوژیست حتی برای تشخیص تومورهای احتمالی موفقیت بیشتری را نشان داده است و عملا نیاز به دو رادیولوژیست که کار اسکن و بررسی را انجام دهند از بین می‌رود. 
محققان مرکز تحقیقات سرطان انگلیس برای این کار از نرم افزاری به نام تشخیص با کمک رایانه (cad) استفاده کردند، این برنامه رایانه‌ای تصاویر ماموگرافی را اسکن می‌کند و سپس هرگونه تصویر مشکوک را که ممکن است نشانه تومور باشد روی صفحه، نمایش می‌دهد. 

کشف عامل دوقلوزایی
گروه اجتماعی: پژوهشگران معتقدند که فاکتور رشد شبه انسولین که از کبد و در واکنش به هورمون رشد آزاد می‌شود، احتمال دوقلوزایی را در زنان افزایش می‌دهد. 
این پروتئین حساسیت تخمدان‌ها به هورمون محرک فولیکول و در نتیجه تخمک گذاری را افزایش می‌دهد. خبرگزاری رویترز به نقل از‌گری استاینمن از مرکز پزشکی لانگ آیلند در نیویورک دریافت که این پروتئین در بدن زنان قدبلندتر بیشتر وجود دارد. محققان با مقایسه میانگین قد ۱۲۹ زن که دوقلو و یا سه قلو به دنیا آورده بودند با میانگین قد زنان دیگر، دریافتند که چندقلوزایی در زنان بلندقدتر، بیشتر اتفاق می‌افتد. استاینمن علت این تفاوت را وجود یک فاکتور رشد شبه انسولینی ذکر می‌کند. 

دریچه
پیشگیری از دیابت نوع دو

گروه اجتماعی: برای پیشگیری از مبتلا شدن به دیابت نوع دوم باید بیشتر از ماهی و سبزی‌ها و گیاهان خانواده گلوکومینوز، مغز‌های گیاهی و مواد غذایی سرشار از عنصر کروم نظیر دانه‌های غلات، جو دو سر و کلم بروکلی استفاده شود. وزن بدن در حالت زمان حفظ شده و مقدار چربی بخصوص چربی‌های اشباع (روغن‌های حیوانی- کره- روغن‌های نباتی هیدروژنه) محدود شود، زیرا چربی مقاومت انسولین را تحریک می‌کند. 
کاهش مصرف و اجتناب از خوردن لبنیات چرب و استفاده از ماهی‌های چرب حاوی امگا ۳ ممکن است برای پیشگیری از بیماری قند، بسیار مؤثر باشد. 
اشخاصی که در رژیم غذایی آنها، ماهی جای دارد تا حدود ۵۰ درصد کمتر از آن هایی که ماهی نمی‌خورند، احتمال مبتلا شدن به ناراحتی عدم تحمل قند را دارند. 

ادغام یا انحلال وزارت رفاه
مجلس به فوریت ادغام وزارت رفاه رأی مثبت داد

گروه اجتماعی- مینا شهنی: روز گذشته یوسف پور به عنوان سرپرست وزارت رفاه و تامین اجتماعی اولین روز کاری اش را آغاز کرد. 
در همان حال عبدالرضا مصری سعی در اخذ رأی اعتماد از مجلس دارد و نمایندگان مجلس نیز به یک فوریت طرح ادغام وزارت رفاه در وزارت بهداشت رأی دادند. 
همان روز مصری در ستونی در صفحه اول یکی از روزنامه‌ها از مشکلات وزارت رفاه و تامین اجتماعی گفت و اولین گام‌های برنامه ریزی شده‌اش را برای اجرا در این وزارتخانه تشریح کرد. هرچند اولین گامی که مصری قصد دارد جزو برنامه هایش به شمار آورد هدف اصلی تشکیل وزارت رفاه است. ایجاد نظام جامع رفاه اجتماعی که مصری جزو برنامه هایش برشمرده همان التزامی است که دولت پیشین را بر آن داشت تا وزارتخانه‌ای جداگانه برای انجام هرچه دقیق‌تر آن تاسیس کند. 
در واقع لزوم تاسیس وزارت رفاه از آنجایی آغاز شد که کارشناسان و دولتمردان در دولت ششم وضعیت رفاه عمومی را در کشور ضعیف ارزیابی کردند و بر آن شدند تا وزارت رفاه و تامین اجتماعی را ایجاد کنند. حرف بعدی مصری که اتفاقا در گفت وگو با گزارشگران تلویزیون نیز به آن اشاره کرد ایجاد بانک اطلاعاتی است. بانک اطلاعاتی ایرانیان از جمله کارهای آغاز شده کاظمی، وزیر برکنار شده وزارت رفاه است که مراحل مقدماتی برنامه ریزی و نحوه اجرایش را پشت سر گذاشته و در حال نتیجه گیری است. 
این بانک مشکل همپوشانی بیمه‌های درمانی را حل خواهد کرد. عبدالرضا مصری پیش از آن که رأی اعتماد بگیرد قصد کرده تا برنامه ریزی کند. در صورتی که مجلس رأی به ادغام [بخوانید انحلال] وزارت رفاه بدهد مصری نیازمند دفاع از خود در حضور نمایندگان مجلس و یا برنامه ریزی برای تصاحب تصدی‌گری وزارت رفاه نخواهد بود. 
اما بحث ادغام وزارت رفاه از جهتی دیگر نیز دارای اهمیت است. 
خوش چهره که از طراحان اصلی طرح ادغام وزارت رفاه و تامین اجتماعی است، مهمترین ماموریت وزارت رفاه را امر درمان دانسته و ادغام وزارت رفاه را در راستای کوچک سازی دولت برشمرده است. 
حال آن که وظیفه اصلی وزارت رفاه و تامین اجتماعی انسجام کلان سیاست‌های رفاهی به منظور توسعه عدالت اجتماعی است. به نظر می‌رسد برخی نمایندگان بدون این که به وظیفه اصلی وزارت رفاه دقت کامل داشته باشند، سعی در ادغام این وزارتخانه با دلیلی دارند که خوش چهره برشمرده است. 
به هر حال یک فوریت طرح ادغام وزارت خانه‌های بهداشت، درمان و آموزش پزشکی و رفاه و تامین اجتماعی با ۱۳۰ رأی موافق، ۹۰ رأی مخالف و ۷ رأی ممتنع از مجموع ۲۲۴ نماینده حاضر در صحن علنی مجلس به تصویب رسید. بر اساس تبصره این ماده فعالیت‌های اقتصادی خارج از حوزه سلامت سازمان تامین اجتماعی به صورت مستقل زیر نظر ریاست جمهوری اداره خواهد شد. 
به این ترتیب سازمان تامین اجتماعی عملا زیر نظر مستقیم ریاست جمهوری اداره خواهد شد. با این تغییرات سریع انجام شده طی دو سه روز گذشته هدف ادغام [انحلال] وزارت رفاه پررنگ‌تر از نبود همخوانی میان کاظمی و ریاست جمهوری به چشم می‌آید. 

طرح نجات وجود خارجی ندارد

گروه اجتماعی - رییس پلیس مبارزه با مواد مخدر ناجا با انتقاد از اظهارات مطرح شده در خصوص توقف طرح نجات گفت: طرح نجات اساسا هیچ سندیت و وجود خارجی ندارد. 
حمیدرضا حسین آبادی در گفت و گو با خبرنگاران یادآور شد: در مرحله اول طرح جمع آوری معتادان پرخطر در تهران معتادان تزریقی در محیط‌های شهری و مکانهایی که ایجاد ناامنی کرده بودند، به درخواست مردم و مسئولان وارد عمل شد و علی رغم این که برخی مسئولان مخالفت‌های زیادی با اجرای طرح داشتند، اما نیروی انتظامی توانست ظرف ۳ماه و نیم اجرای این طرح را با موفقیت به اتمام رساند. 
رئیس پلیس مبارزه با مواد مخدر ناجا در ادامه انتقادات خود از سازمان بهزیستی به دلیل نامگذاری طرح جمع آوری معتادان توسط نیروی انتظامی تحت عنوان طرح نجات تصریح کرد: طرح نجات هیچ سندیت و وجود خارجی نداشته و تنها یک تیتر ژورنالیستی است. وی خاطرنشان کرد: عنوان این طرح، طرح جمع آوری معتادان پرخطر هروئینی و تزریقی در سراسر کشور است. وی با تاکید بر اینکه در این مرکز بازپروری برای اولین بار به صورت رسمی از روش متادون درمانی جهت ترک معتادان استفاده شده ادامه داد: این روش قدم بزرگی جهت کاهش آسیب و تغییر مصرف معتادان از پرخطر به کم خطر بود. 
حسین آبادی با یادآوری این که طرح جمع آوری معتادان، سه ماهه بوده و تنها ۴۵ روز از آن باقی مانده است تاکید کرد: پس از پایان مهلت داده شده به وزارت بهداشت، نیروی انتظامی نسبت به دستگیری این افراد اقدام کرده و آنها را به اردوگاههای بازپروری در ۱۰ کلانشهر تهران، خراسان رضوی، کرمان، هرمزگان، اصفهان، فارس، همدان، کرمانشاه، گیلان و آذربایجان شرقی منتقل می‌کند. رئیس پلیس مبارزه با مواد مخدر اهداف مصوبه ستاد مبارزه با مواد مخدر را جمع آوری و ساماندهی درمان و بازپروری معتادان حاد رها شده و پرخطر برشمرد و افزود: ساماندهی وضعیت معتادان حاد خیابانی و پاکسازی چهره نامناسب شهرها، افزایش دسترسی معتادان بی خانمان با رفتارهای پرخطر جهت برقراری ارتباط با سیستم‌های اجتماعی و بهداشتی، درمان بازتوانی و کاهش مخاطرات بهداشتی، اجتماعی، اقتصادی در جامعه، ایجاد و توسعه امکانات درمان و تغییر نوع مواد مورد استفاده از هروئین به سایر مواد کم خطر از جمله اهداف اجرای این طرح است. 
وی در ادامه از صدور کارت برای تمامی معتادان تحت درمان با روش متادون درمانی در مراکز بازپروری دولتی و غیردولتی خبر داد و گفت: در پی اجرای این طرح، کارت‌های مخصوص برای تمامی معتادان صادر می‌شود. 

استقرار کارشناس در واحدهای قضایی

گروه اجتماعی - طرح استقرار کارشناس در صحنه در مجتمع‌ها و واحدهای قضایی کشور با هدف کوتاه کردن گردش کار قضایی، ارتقای کیفیت کارشناسی و جلب رضایت ارباب رجوع، برای اولین بار در مجتمع قضایی تهران اجرا شد. 
در این مراسم حجازی، رئیس مرکز امور مشاوران حقوقی، وکلا و کارشناسان قوه قضائیه؛ سیدعلی میلانی حسینی رئیس هیات مدیره کانون کارشناسان رسمی دادگستری و مدیران قضایی مجتمع قضایی شهید باهنر حضور داشتند. با اجرای این طرح از این پس نماینده‌ای مشترک از این دو نهاد بعنوان کارشناس بمنظور تسهیل امور ارجاع پرونده برای کارشناسی در مجتمع مستقر خواهد بود. حجازی در مراسم آغاز اجرای این طرح از افزایش تعداد کارشناسان برای بهبود روند دادرسی پرونده‌ها خبر داد. میلانی رئیس هیات مدیره کانون کارشناسان رسمی دادگستری وجود کارشناس در مراحل رسیدگی به پرونده‌ها را از جمله نیازهای دستگاه قضایی خواند و آن را در رسیدگی صحیح و تخصصی پرونده‌ها و صرف دقت بیشتر بسیار تاثیرگذار دانست. همچنین محدثی سرپرست مجتمع قضایی شهید باهنر که در شرقی‌ترین منطقه تهران قرار دارد استقرار کارشناسان در مجتمع‌های قضایی را نقطه عطفی در ارتقاء سطح رسیدگی‌ها و روند کاهش اطاله دادرسی عنوان کرد. 

برخورد با جرائم رایانه‌ای، نیازمند قوانین جدید است

گروه اجتماعی- حوزه جرائم در زندگی امروز بشر آنقدر پیچیده شده است که قانونگذاران مجبورند تحولات جرم را به صورت مداوم زیر نظر داشته باشند. این معضل با سرعت ملایم‌تری در ایران رو به گسترش است و به قانونگذار و پلیس کشور اجازه می‌دهد که همزمان با گسترش فرهنگ اینترنت در کشور، راهکارهای مقابله با جرائم قابل ارتکاب در این حوزه را تدوین کند. 
در نیروی انتظامی جمهوری اسلامی ایران و پس از اصلاح ساختار معاونت کشف جرائم، اداره کل مبارزه با جرائم خاص و رایانه‌ای از سال ۱۳۸۱ آغاز به کار کرده است. این اداره، ماموریت طراحی و برنامه ریزی، هماهنگی و هدایت امور مربوط به کشف جرائم در زمینه مبارزه با جعل، کلاهبرداری، اختلاس و جرائم رایانه‌ای را بر عهده دارد. 
سرهنگ مهرداد امیدی- مدیرکل مبارزه با جرائم خاص و رایانه‌ای ناجا- در تعریف جرائم اینترنتی می‌گوید: مطابق تعریف سازمان ملل متحد از جرم رایانه‌ای، کلاهبرداری رایانه‌ای، جعل، ایجاد خسارت یا تغییر داده‌ها، دستیابی غیرمجاز به سیستم‌ها و خدمات رایانه‌ای و تکثیر غیرمجاز برنامه‌های رایانه‌ای جزو جرائم شناخته شده در حوزه رایانه محسوب می‌شوند. 
وی در ارزیابی وضعیت ایران از نظر وقوع جرائم رایانه‌ای گفت: با تکیه بر اینکه در کشور ما هنوز آیین نامه‌ای برای مبارزه با جرائم اینترنتی و رایانه‌ای تدوین نشده است، باید بگویم که میزان کشفیات جرائم رایانه‌ای در سال گذشته، معادل ۵۰درصد پرونده‌های ورودی بوده است، یعنی از کل پرونده هایی که در زمینه جرائم رایانه‌ای به ثبت رسید، ۵۰ درصد منجر به کشف جرم شد و پیش بینی من این است که این روند باز هم بهبود پیدا کند. در همین زمینه باید بگویم که در طول زمان مشخصی از فصل بهار، میزان کشف جعل با ۵/۷۳درصد و کشف کلاهبرداری با ۷۸درصد رشد مواجه شد. بنابراین پیش بینی ناجا این است که همزمان با تدوین قوانین و آیین نامه‌های مربوط به جرائم رایانه‌ای و اینترنتی، رقم کشف جرم در مجموع با افزایش قابل ملاحظه‌ای همراه شود. 
امیدی با اشاره به وجود خلأ قانونی، به نحوه برخورد ناجا با مجرمان رایانه‌ای پرداخت و گفت: نیروی انتظامی، با آن دسته از جرائم رایانه‌ای که منجر به خسارت شود و با قوانین موجود نیز تطابق داشته باشد، به طور قطع برخورد جدی خواهد کرد؛ مسائلی مثل ایجاد مزاحمت و هتک حرمت از آن دسته موضوعاتی هستند که ناجا نسبت به آن حساس است اما جرائم دیگری مثل نفوذ غیرمجاز در اینترنت که بحث تازه‌ای است، با این عنوان که در جریان وقوع جرم، خسارت وارد آمده است، در دسته جرائم مربوط به ایجاد خسارت و تخریب و یا مصادیقی از این دست قرار می‌گیرد و ناجا با این جرائم با تمام توان مقابله خواهد کرد. مدیرکل مبارزه با جرائم خاص و رایانه‌ای ناجا در مورد جرائم مربوط به کارت‌های اعتباری تصریح کرد: تعریف جرم کارت‌های اعتباری خیلی پیچیده نیست. هرگاه شخصی بدون اینکه به دارنده کارت اعتباری اطلاع داشته باشد، از اعتبار کارت او استفاده کند، جرم، صورت گرفته است. تعریف مشخصی که از این گونه جرائم وجود دارد، به ما می‌گوید که چنانچه شخصی اقدام به اخذ اموال یا خدماتی کند، با اطلاع از اینکه کارت قلابی یا دزدیده شده است و یا کارت باطل شده است و یا به هر دلیلی که استفاده آن شخص از کارت اعتباری شخص دیگری، غیرمجاز باشد جرم صورت می‌گیرد. 

گشایش صندوق حمایت از قربانیان خونهای آلوده

گروه اجتماعی- طرح گشایش صندوق حمایت از قربانیان فرآورده‌های خونی آلوده در کمیسیون بهداشت و درمان مجلس به تصویب رسید. 
به گزارش خبرنگار ما، این طرح با هدف تامین و پرداخت هزینه‌های درمانی بیماران آسیب دیده از انتقال خون یا فرآورده‌ها و محصولات خونی از سوی ۳۹ تن از نمایندگان مجلس شورای اسلامی ارایه شده است. 
این صندوق مؤسسه‌ای دولتی و وابسته به وزارت بهداشت، درمان و آموزش پزشکی بوده و از نظر مالی استقلال کامل دارد. 
این در شرایطی است که بسیاری از دریافت کننده‌های فرآورده‌های دارویی مشتق از پلاسما در سالیان گذشته به بیماری‌های ایدز و هپاتیت مبتلا شدند. 
بخش عمده‌ای از فرآورده‌های خونی آلوده ناشی از فرآورده‌های وارداتی و بخش دیگر مربوط به فرآورده‌های داخلی آلوده قبل از کشف ویروس است. 
در طرح گشایش صندوق حمایت از بیماران آمده است، نظیر این اتفاق با همه دقت‌ها و مراقبت هایی که انجام می‌گیرد ممکن است در آینده هم بیفتد، بنابراین باید با بکارگیری یک روش منطقی مشکل بیماران آسیب دیده حل شود. 

نیمی از پزشکان خانواده در روستاها توجیه نیستند

فارس: معاون تحقیقات و فناوری وزارت بهداشت گفت: طرح پزشک خانواده و نظام ارجاع یک برنامه استراتژیک برای نظام سلامت کشور است اما متاسفانه شواهد نشان می‌دهد، حدود نیمی از پزشکان خانواده که به روستاها اعزام شده‌اند نسبت به وظیفه خود توجیه نیستند و فقط نسخه می‌نویسند. 
حسین ملک افضلی افزود: طرح پزشک خانواده در واقع مکمل سیستم نظام شبکه است، زیرا سیستم نظام شبکه بهداشت و درمان کشور بیشتر بر اساس حضور بهورز در روستاها بود، اما سطح دوم خدمات که شامل حضور پزشک در روستا بود در این طرح پیش بینی نشده بود و اکنون با حضور پزشکان خانواده در روستاها قرار است این نقیصه بر طرف شود. 
وی اضافه کرد: انتظار ما از پزشکان خانواده در روستاها این بود که بر اساس بسته‌های خدمات تعریف شده به سلامت مردم در روستاها به صورت عام توجه داشته باشند و به خصوص به آموزش و مشاوره به مردم برای پیشگیری از بیماری‌ها و رسیدن به یک سطح سلامت قابل قبول روحی و جسمی تلاش کنند، اما متاسفانه شواهد نشان می‌دهد که بیشتر پزشکان خانواده در روستا نسبت به این مسائل توجیه نیستند و فقط به نسخه نویسی برای بیماران و تجویز دارو برای افراد مراجعه کننده کفایت می‌کنند. 

۷۸۸ نفر در ایران وارد مرحله بیماری ایدز شده‌اند

فارس: آمارهای رسمی نشان می‌دهد ۱۳هزار و ۳۵۷ نفر در ایران آلوده به ویروس hiv هستند و از این تعداد ۷۸۸ نفر وارد مرحله بیماری ایدز شده‌اند که وزارت بهداشت برای تامین داروهای رایگان آنان ماهانه ۲۵۰هزار تومان برای هر یک از این بیماران هزینه می‌کند. 
عباس صداقت- رئیس اداره ایدز وزارت بهداشت- افزود: وزارت بهداشت از ۵ سال پیش برای کنترل بیماری ایدز در کشور، برنامه استراتژیک بیماری ایدز را تدوین و اجرا کرد. این برنامه حاوی ۱۱ استراتژی مختلف بود که مهمترین آن، اجرای برنامه کاهش آسیب با توزیع سرنگ و سوزن یک بار مصرف در میان معتادان تزریقی و آگاه سازی مردم در مورد خطر رو به رشد این بیماری بود. 
وی اضافه کرد: اکنون برنامه دوم استراتژیک بیماری ایدز در حال تدوین است که به عنوان یک برنامه ۳ساله قرار است به دنبال برنامه اول و تا آخر برنامه چهارم توسعه و همسو با آن اجرا شود. 
صداقت گفت: برنامه استراتژیک اول ایران برای کنترل ایدز، یک برنامه موفق بود که برای گروه‌های مختلف در معرض خطر شامل معتادان، زندانیان و افراد در معرض خطر سخت دسترس برنامه داشت. این برنامه اکنون به عنوان یک الگو در بین کشورهای منطقه مطرح است و بسیاری از این کشورها خواستار استفاده از این برنامه هستند. 

بامردم

راه رسیدن به تعادل در بازار میوه و تره بار
میوه و تره بار نیز مثل بسیاری از کالاها تابع قانون عرضه و تقاضاست. اما در صورتی که، در حد فاصل تولید تا زمانی که محصول به دست مصرف کننده می‌رسد تحولات مبادله، قیمت‌ها کاملا شفاف باشد به هر میزان که شبکه‌های دلالی (نه واسطه هایی که به نوعی کارشناس این حوزه می‌باشند و از تجربه و صداقت هم برخوردارند) گسترش یابد و میوه و تره بار به جای عرضه، دست به دست بگردد و به صورت کلان معامله شود، به مراتب گران‌تر به دست مصرف کننده می‌رسد. توصیه‌های برخی دست اندرکاران بازار میوه و تره بار مبنی بر اینکه، مصرف کنندگان در صورت گران بودن یک محصول آن را نخرند تا بهای آن پایین بیاید، اصلا کارشناسی نیست. قیمت‌ها باید از مبدا تولید، واسطه‌ها تا سطح خرده فروشی، به طور شفاف و علنی، در معرض دید مردم قرار گیرد تا اجحاف صورت نگیرد. مشکل آن است که دو سر اصلی یعنی تولید کننده و مصرف کننده میوه و تره بار، باید به حقوق قانونی خود برسند تا تعادل واقعی در بازار میوه و تره بار به وجود آید. 
تهرانی تبار- ورامین
پیشنهاد به صدا و سیما
@ در بعضی از برنامه‌های صدا و سیما و مخصوصا رادیو، یک پیام بازرگانی در یک مقطع زمانی چند دقیقه‌ای به صورت پی در پی، پخش می‌شود که باعث عصبیت مخاطبان می‌شود و ماحصل آن ضد تبلیغ خواهد بود. پیشنهاد می‌کنم در این موارد، تعادل برقرار شود. 
آیدین روانسر- تهران
جای خالی پیاده رو
@ از شهرداری منطقه ۵ تهران تقاضا داریم در مسیر پل روگذر اتوبان در امتداد بلوار شهید ستاری با توجه به خطراتی که در کمین عابر پیاده می‌شود، اقدام کند. 
همچنین اتصال بلوار شهید ستاری به آزاد راه تهران کرج، موجب کاهش بار ترافیک در این گذرگاه خواهد شد. 
ب- شیخیان
تقاضا برای روشنایی یک خیابان
@ قسمتی از خیابان ۱۷ شهریور (شادآباد سابق)، از روشنایی برخوردار نمی‌باشد. طرح نصب چراغ و تأمین روشنایی این خیابان از مدتها پیش به اجرا درآمد. اما هنوز قسمتی از خیابان، چراغ روشن ندارد. 
سید مهدی قوام زاده
رها شدن زباله در بزرگراه
ظهر روز دوشنبه سوم مهرماه جاری، بزرگراه صدر- مسیر شرقی- غربی در نزدیکی ورودی شهرک امید، از کامیون حامل زباله، اوراق کاغذ، قوطی‌های ریز و درشت مقوا، رها می‌شد و برای خودروهای عبوری، وضعیت خطرناکی ایجاد کرده بود. 
بجاست، شهرداری محترم، پیمانکاران را موظف به جابجایی درست زباله کند و محموله زباله، طوری مهار شود که شاهد اینگونه صحنه‌ها نباشیم. 
خانم خیراندیش- تهران
تغییر ساعت کار بانکها و …
در حالی که تغییر ساعت کار بانکها به ۹ بامداد، اثرات منفی گوناگونی بر ترافیک شهر تهران در این مقطع زمانی بجا نهاده است و بعضی از بانکهای خصوصی، همچنان به روال سابق رأس ساعت ۳۰/۷، کار خود را آغاز می‌کنند جا دارد، در این مورد ضمن بررسی‌های دقیق و واقع گرایانه، تجدید نظر شود. زیرا از ساعت۹ صبح تا نزدیک ظهر، جمعیت بزرگی برای انجام اموری که انجام آنها در حیطه وظایف بانکها و صدها سازمان و مؤسسه دیگر می‌باشد، بین این مراکز در رفت و آمد می‌باشند و تراکم بی سابقه‌ای به وجود می‌آید. 
آقای کنعانیان- تهران
تلفن‌ها پاسخ نمی‌دهند
برای آگاهی پذیرفته شدگان دانشگاه پیام نور ۴ شماره تلفن اعلام شده است، اما، در روزهای اخیر هیچ یک از این شماره‌ها پاسخگو نمی‌باشند و بسیاری از قبول شدگان نمی‌دانند چه مدارکی را باید برای ثبت نام تحویل دهند. 
خانم سامانی لو- تهران
مشکلات یک گذرگاه
در کمربندی شهرک سپاه، محدوده فلکه پنجم فردیس که محل تردد ساکنان چند شهرک می‌باشد، نه جدول بندی انجام شده است و نه روشنایی کافی وجود دارد. هنگام شب شاهد وقوع حوادث رانندگی در این تقاطع می‌باشیم. 
آقای مینویی- فردیس
افزایش اجاره بها و مشکل مستأجران
افزایش غیرمتعارف پیش پرداخت و اجاره مسکن در تهران خانواده‌های کم درآمد را بیش از پیش تحت فشار گذاشته است به هر حال هزینه اجاره نشینی به نحوی باید با درآمد مردم همخوانی داشته باشد. 
خانم علی یاری- تهران
هنوز بازنشست نشده‌ام
در سال ۱۳۸۳ قانون بازنشستگی با ۲۵ سال خدمت به تصویب رسید، سابقه خدمت بعضی از کارمندان، نزدیک به ۳۰ سال شده است اما هنوز موفق به بازنشستگی نشده‌اند. 
آقای ترابی- تهران
بهره وام همچنان بالاست
برخی از بانکها بابت وام پرداختی همچنان بهره‌های ۱۷ درصد و بالاتر دریافت می‌کنند. اما این اتفاق در مورد سود حسابهای سپرده نیفتاده است. 
آقای خرم آبادی- ساری
کمبود اتوبوس
از ایستگاه متروی صادقیه به طرف خیابان فردوس و خاکزاد، اتوبوس برای جابجایی مسافران وجود ندارد. این نیاز مسافران باید تأمین گردد. 
خانم والی زاده
قرعه کشی انجام نشد
هنگام برگزاری جام جهانی فوتبال، بلیت‌های ۲۵ هزار ریالی تحت عنوان قرعه کشی به مردم فروخته شد، اما این قرعه کشی هنوز انجام نشده است. 
آقای ریزی- هشتگرد
چرا همدان؟ 
در تهران تغییر ساعت کار بانکها برای کاهش بار ترافیک صبحگاهی صورت گرفته است، اما در شهر همدان که مثل تهران معضل ترافیک صبحگاهی ندارد، چرا ساعت کار بانکها ۹ صبح تعیین شده است؟! 
آقای اکبریان- همدان
پل عابر پیاده نصب کنید
خیابان ۴۵ متری گلشهر کرج پل عابر پیاده ندارد و رفت و آمد کودکان، بیماران و کهنسالان از عرض این خیابان مشکل است. 
آقای فرج زاده- کرج
در ازای بن‌های کارگری
برای حفظ ارزش بن‌های کارگری، تقاضا دارم وزارت محترم بازرگانی ترتیبی اتخاذ فرماید که کالاهای با کیفیت، در ازای این بن‌ها تحویل شود، چون متأسفانه دیده می‌شود که کالاهای فاقد کیفیت عرضه می‌گردد. 
آقای شهبازی- تهران

پاسخ مسئولان

در عملیات بهسازی پیاده روها تسریع می‌شود
عطف به پیام مندرج در صفحه سخنگاه آن روزنامه مردمی مورخ ۹/۶/۸۵ با عنوان تسریع در ساخت پیاده رو به استحضار می‌رساند: 
عملیات بهسازی پیاده روهای معبر ولیعصر (عج) از جمله در محدوده منطقه یک حد فاصل پارک وی تا میدان تجریش توسط سازمان زیباسازی شهرداری تهران در دست اقدام است و بر اساس اعلام اولیه آن سازمان، مدت زمان اجرای عملیات ۴ ماه از تاریخ شروع هر قسمت از معبر بوده و هماهنگی‌های لازم با آن سازمان جهت تسریع در عملیات اجرایی و اعمال تمهیدات لازم به منظور رعایت حال عابرین از طرف شهرداری منطقه یک انجام گردیده است. 
روابط عمومی شهرداری منطقه یک

گزارش کشوری وضعیت سرطان در ایران تهیه شد

گروه اجتماعی - مریم غفاری: به کارگیری روزافزون از دستگاههای پرتوزا در پزشکی منجر به افزایش سرطان و دز ژنتیکی در جامعه می‌شود بطوریکه بیش از ۵۰ هزار مورد سرطان تنها در یک سال به ثبت رسیده است که از این تعداد ۳۰ هزار نفر فوت کرده‌اند. 
مزدارانی متخصص فیزیک پزشکی در خصوص استفاده غلط از دستگاههای پرتوزا گفت: پرتوهای یون ساز که از دستگاه‌های پرتوزا پزشکی تولید می‌شود؛ مهمترین عاملی هستند که بر dna تاثیر منفی می‌گذارند. 
در این میان چنانچه پرتوها بر سلول‌های پیکری وارد شوند منجر به سرطان و چنانچه این پرتوها بر سلول‌های جنسی تاثیر گذارند اثر وراثتی خواهند داشت که به این مورد دز ژنتیکی گفته می‌شود. مزدارانی افزود: افزایش دز موثر ژنتیکی در هر جامعه‌ای به افزایش بروز سرطان و افزایش ناهنجاری‌ها و نقص‌های ژنتیکی منجر می‌شود. وی ادامه داد: هر عامل فیزیکی که به منظور تشخیص یا درمان مورد استفاده قرار گیرد می‌تواند یک عامل بسیار مخاطره انگیز برای بیمار یا کاربر محسوب شود؛ به ویژه آنکه امروزه تداخل این عوامل با عوامل شیمیایی که بیماران اجبارا یا سهوا در معرض آن قرار می‌گیرند می‌تواند یک اثر همه افزایی ایجاد کرده و این خطر را افزایش دهد. این متخصص افزود: لذا استفاده از هر عامل فیزیکی از جمله پرتوهای یون ساز یا حتی پرتوهای غیر یون ساز مانند اولتراسوند (امواج فراصوت) که به ظاهر بی ضرر هستند بایستی با ملاحظه ضرر و منفعت مورد استفاده قرار گیرد و به این دلیل است که وجود متخصصان فیزیک پزشکی می‌تواند در استفاده صحیح از دستگاه‌ها کمک موثری برای کاهش مخاطره و کاهش دز موثر ژنتیکی جامعه گردد. 
مزدارانی تصریح کرد: متخصصان فیزیک پزشکی از توانمندی‌های بالایی در زمینه‌های مختلف از جمله کاربرد لیزر، اولتراسوند، دستگاه‌های مولد پرتو در تصویربرداری پزشکی، پزشکی هسته‌ای، طراحی و تعیین دز درمانی در پرتو درمانی، دزیمتری، بیوفیزیک، پرتوهای غیر یون ساز و رادیو بیولوژی برخوردارند. 
وی در خصوص جایگاه این رشته در کشورمان گفت: در حال حاضر بیشتر متخصصان تنها در سطوح آموزشی و پژوهشی در دانشگاه‌ها و موسسات آموزش عالی و تعداد اندکی در مراکز پرتو درمانی فعالیت دارند و کمتر در تیم‌های تخصصی درمانی از آنها استفاده می‌شود. 

از سوی وزارت آموزش و پرورش
منابع کنکور سراسری سال ۸۶ اعلام شد

گروه علمی فرهنگی - منابع و ماخذ سئوالات آزمون سراسری سال ۱۳۸۶ مراکز آموزش عالی و دانشگاه‌ها در دروس عمومی و دروس تخصصی سه گروه علوم ریاضی، علوم تجربی و علوم انسانی از سوی وزارت آموزش و پرورش اعلام شد. 
به گزارش روابط عمومی وزارت آموزش و پرورش، بر این اساس، در بخش دروس عمومی ادبیات فارسی ۲ در کلیه رشته‌ها، ادبیات فارسی ۳ کلیه رشته‌ها به جز علوم انسانی، زبان و ادبیات فارسی ۱ و ۲ پیش دانشگاهی کلیه رشته‌ها و زبان فارسی برای تمام رشته‌ها به جز گروه علوم انسانی به عنوان منبع آزمون تعیین شده است. 
ادبیات فارسی ۳ و زبان فارسی ۳ که به عنوان دروس تخصصی گروه علوم انسانی است، در بخش دروس عمومی این گروه مورد آزمون قرار خواهد گرفت. همچنین عربی ۲ و ۳ در کلیه گروه‌ها به جز علوم انسانی، عربی ۲ ویژه علوم انسانی و عربی ۲ و ۳ علوم انسانی از دیگر دروس عمومی آزمون سال آینده خواهد بود. معارف اسلامی، قرآن و تعلیمات دینی (دین و زندگی) ۲ و ۳، معارف اسلامی دوره پیش دانشگاهی، انگلیسی ۳ و انگلیسی ۱ و ۲ دوره پیش دانشگاهی از دیگر منابع این آزمون است. 
بنابراین گزارش، دروس تخصصی هر گروه به تفکیک بدین شرح است: دروس تخصصی گروه علوم ریاضی در بخش ریاضیات شامل هندسه ۱ و ۲، آمار و مدل سازی، ریاضیات ۲، جبر و احتمال، هندسه تحلیلی و جبر خطی حساب دیفرانسیل ۱ و ۲ و ریاضیات گسسته، در بخش فیزیک شامل فیزیک ۱ و ۲ و آزمایشگاه، فیزیک ۳ و آزمایشگاه و فیزیک ۱ و ۲ (ویژه ریاضی) و در بخش شیمی، شامل شیمی سال دوم و سوم و پیش دانشگاهی است. دروس تخصصی گروه علوم تجربی در آزمون سراسری سال ۸۶-۸۵ شامل زمین شناسی، علوم زمینی، هندسه ۱، ریاضیات ۲، آمار و مدل سازی، ریاضیات عمومی ۱ و ۲، زیست شناسی و آزمایشگاه ۱ و ۲ است. 
دروس فیزیک ۱ و ۲ و آزمایشگاه، شیمی پیش دانشگاهی و شیمی ۲ و ۳ و آزمایشگاه از دیگر منابع آزمون سراسری سال آینده در گروه علوم تجربی عنوان شده است. همچنین دروس ریاضیات ۳، فیزیک ۱ و ۲، فیزیک ۳ و آزمایشگاه گروه علوم تجربی مشخص شده است. 

در گفت وگو با مدیرعامل شرکت مخابرات اعلام شد
جزئیات خصوصی سازی شبکه‌های مخابراتی و ارتباطی کشور

گروه اقتصادی - اجرای اصل ۴۴ قانون اساسی در شرکت مخابرات براساس برنامه‌های پیش بینی شده با واگذاری شرکت مادر تخصصی مخابرات به سهامداران و دولتی ماندن شرکت ارتباطات زیرساخت اجرایی می‌شود. 
به گزارش همشهری، صابر فیضی مدیرعامل شرکت مخابرات با اعلام این خبر تأکید کرد با واگذاری این شرکت در واقع سی شرکت مخابرات استان‌ها و شرکت‌های زیرمجموعه آن خصوصی می‌شود و مسئله سود ده نبودن و یا مسایل و مشکلات موجود در راه اصلاح ساختار دولت برطرف می‌شود. 
وی افزود: با توجه به برنامه ریزی‌های قبلی در وزارت ارتباطات و فناوری اطلاعات مسئله خصوصی سازی و واگذاری شرکت‌های زیرمجموعه این بخش به مالکیت غیر دولتی وخصوصی با مشکلات کمتری مواجه است. 
وی تأکید کرد در صورتی که شرکت‌های زیر مجموعه شرکت مادر تخصصی مخابرات کشور به صورت تک تک واگذار شود با توجه به مشکلات بخشی و ساختار حتی اگر سود ده نیز باشند امکان واگذاری و خصوصی شدن و عرضه در بورس را طبق مقررات نخواهند داشت ولی درصورت واگذاری شرکت مادر تخصصی مخابرات این مانع برطرف شده و در واقع مشکلات شرکت‌های زیرمجموعه از جمله تورم کارمند و ساختارهای اداری با خصوصی شدن به تدریج حل می‌شود. 
وی تأکید کرد که طبق ابلاغیه اصل ۴۴ شرکت مخابرات ایران با ۲۰ درصد سهام دولتی باقی خواهد ماند و ۸۰ درصد سهام آن واگذار می‌شود. 
به گفته فیضی از ۸۰درصد سهام ۵۰ درصد به واگذاری‌های سهام عدالت اختصاص می‌یابد و بقیه در بورس عرضه می‌شود. به گفته مدیرعامل شرکت مادر تخصصی مخابرات، هم اکنون مراحل قانونی لازم در این زمینه طی می‌شود و کمیته وزارتی طبق برنامه فعالیت می‌کند وهمچنین مراحل امضای قرارداد با پیمانکار مربوط برای اجرای مرحله واگذاری در حال انجام است و شرکت برنده شده در مناقصه پس از تهیه گزارش و قیمت گذاری و عرضه سهام به مردم باید یک ارزیابی نهایی از فعالیت شرکت در آینده نیز ارایه کند. 
وی با اشاره به برنامه صدور پروانه فعالیت برای شرکت ارتباطات سیار و شرکت‌های استانی مخابرات ازسوی شرکت مقررات رادیویی خاطرنشان کرد این امر در واقع تعیین محدوده فعالیت شرکت هایی است که درآینده با ساختار خصوصی فعالیت خواهند کرد. 
فیضی مخالفت برخی افراد با خصوصی سازی در مخابرات را ناشی از عدم آشنایی آنان با ساختار فنی و تخصصی این بخش دانست و تأکید کرد با دولتی ماندن شرکت ارتباطات زیرساخت حاکمیت دولت در این بخش محفوظ می‌ماند و دیگر نگرانی وجود نخواهد داشت. وی مشکلاتی را که در زمان واگذاری کار به اپراتوردوم تلفن همراه به وجود آمد را از این دست دانست و تأکید کرد که در حال حاضر همه افراد با این بخش آشنا هستند و نگرانی‌ها دراین زمینه بی مورد است. 
وی خاطر نشان کرد که مسایل کارشناسی نیز در این زمینه سال‌های قبل انجام شده و مراجع مسئول در این زمینه مصوبات لازم را داشته‌اند و بر کفایت دولتی ماندن شرکت ارتباطات زیرساخت اذعان کرده‌اند. 
مدیر عامل شرکت مخابرات در زمینه نحوه و میزان قیمت گذاری توضیح داد که قیمت شرکت مخابرات ۵ برابر قیمت جاری است و براساس برنامه هایی که دردست بررسی است احتمال سهامدار شدن دارندگان تلفن و محاسبه ودیعه آنان نزد شرکت مخابرات به عنوان بخشی از پیش پرداخت خرید سهام وجود دارد. 
وی درمورد سرنوشت مدیریت شرکت گفت: تا زمانی که سهامداران امکان اداره شرکت را کسب کنند و در امور اداره آن دخالت کنند دولت از طریق سهام خود اداره شرکت را برعهده خواهد گرفت و در دراز مدت با تمرکز میزان سهام افراد و یا اشخاص حقوقی و کسب صلاحیت‌های لازم براساس مقررات بازار در اداره شرکت حضور فعال‌تری خواهند داشت. 

امضای تفاهم نامه وزارت کار و مرکز ملی فرش برای ایجاد ۳۰۰ هزار فرصت شغلی

گروه اقتصادی- وزارت کار و امور اجتماعی و مرکز ملی فرش ایران برای کارآفرینی، کاهش بیکاری و حمایت از قالی بافان و فارغ التحصیلان رشته فرش و حمایت از توسعه و تجهیز بنگاه‌های موجود و تکمیل طرح‌های نیمه تمام ۳۰۰ هزار فرصت شغلی ایجاد می‌کنند. 
این تفاهم نامه در راستای سیاست‌های حمایتی وزارت کار از کارآفرینان و در ۵ بند به امضای طرفین رسیده است. براساس یکی از مواد این تفاهم نامه ایجاد ۳۰۰ هزار فرصت شغلی برای قالی بافان با سرانه ۳۰ میلیون ریال و ایجاد اشتغال برای ۳۵۰۰ نفر از فارغ التحصیلان رشته فرش با سرانه ۷۰میلیون ریال در طول برنامه چهارم توسعه اقتصادی و اجتماعی و فرهنگی با رویکرد ارتقاء کیفی صنعت فرش دستباف پیش بینی شده است که از این تعداد ۶۰ هزار فرصت شغلی تا پایان سال ۸۵ تحقق خواهد یافت. در این تفاهم نامه، مرکز ملی فرش ایران متعهد می‌گردد دوره‌های آموزشی مورد نیاز متقاضیان را در سطح استانی برگزار نماید و ۳۱۰ هزار فرصت شغلی را در استانهای مختلف کشور با استفاده از تسهیلات موضوع آیین نامه گسترش بنگاههای کوچک اقتصادی زود بازده و کارآفرین ایجاد نماید. 
همچنین وزارت کار و امور اجتماعی موظف است از طریق سازمان آموزش فنی و حرفه‌ای بر آموزش‌های ارائه شده نظارت لازم را داشته باشد. 

از ابتدای هفته آینده آغاز می‌شود
عرضه وسیع مرغ و تخم مرغ ارزان

فارس: مدیرعامل سازمان میادین میوه و تره بار شهرداری تهران از عرضه گسترده مرغ و تخم مرغ با قیمت مناسب و ارزان‌تر از قیمت بازار و مغازه‌های سطح شهر از شنبه هفته آینده در میادین و بازارهای روز میوه و تره بار شهرداری تهران خبر داد. 
به گزارش روابط عمومی شهرداری تهران، عبدالرحمن چراغعلی با بیان اینکه در حال حاضر مرغ منجمد هر کیلو ۱۳۴۰ تومان و مرغ غیر منجمد از قرار کیلویی ۱۵۵۰ تومان - ارزان‌تر از مغازه‌ها و بازار- در میادین و بازارهای روز میوه و تره بار عرضه می‌شود، گفت: به منظور فراهم آوردن شرایط خرید ارزان و آسان‌تر برای روزه داران، و جلوگیری از کمبود مایحتاج سبد غذایی خانوار، از ابتدای هفته آینده عرضه وسیع مرغ و تخم مرغ در میادین و بازارهای روز آغاز خواهد شد. وی با تاکید بر اینکه در ماه مبارک رمضان بیشترین نظارت ممکن از سوی تیم بازرسی سازمان میادین میوه و تره بار بر قیمت محصولات عرضه شده در میادین و بازارهای روز صورت می‌گیرد، تصریح کرد: در حال حاضر گروه بازرسی و نظارت ویژه سازمان میادین با سرکشی گردشی به بازارهای روز، میادین و کانکسهای عرضه محصولات سبد غذایی خانوار بر رعایت قیمت‌های مصوب از سوی غرفه داران نظارت می‌کنند. 
چراغعلی با تاکید بر اینکه سازمان میادین به هیچ وجه نمی‌تواند کنترلی بر روی گران فروشی و بالارفتن قیمت میوه و تره بار و مواد پروتئینی در این ماه در بازار و مغازه‌های سطح شهر داشته باشد، تصریح کرد: این سازمان فقط می‌تواند اهرم نظارتی خود را بر روی میادین و بازارهای روز تحت پوشش خود برای جلوگیری از افزایش قیمتها در ماه رمضان بکار گیرد. 
مدیرعامل سازمان میادین در ادامه از شهروندان تهرانی خواست در صورت رویت موارد تخلف از سوی غرفه داران مبنی بر احتکار میوه و یا گران فروشی، موارد را به واحد نظارت و بازرسی سازمان میادین میوه و تره بار گزارش دهند. 

به منظور تسهیل در تأمین تسهیلات مالی خارجی
هیأت راهبری تأمین منابع مالی خارجی تشکیل می‌شود

گروه اقتصادی- درصورت تصویب آیین نامه پیشنهادی وزارت امور اقتصادی و دارایی توسط هیات وزیران، به منظور تسهیل در فرآیند امور مربوط به تامین تسهیلات مالی خارجی (فاینانس)، واحد اجرایی متناسب با موضوع در سازمان سرمایه گذاری و کمک‌های اقتصادی و فنی ایران و همچنین هیات راهبری تامین منابع مالی خارجی در آن سازمان تشکیل می‌شود. 
به گزارش همشهری، اعضای هیات راهبری تامین منابع مالی خارجی مرکب از رئیس سازمان سرمایه گذاری و کمک‌های اقتصادی و فنی ایران به عنوان نماینده تام الاختیار وزارت اقتصاد (رئیس هیات)، معاونان تام الاختیار سازمان و بانک مرکزی (به عنوان اعضای ثابت) و حسب مورد دستگاه یا دستگاه‌های اجرایی ذیربط (حداقل در سطح معاون) تشکیل می‌گردد تا امکان استفاده سریع و به موقع متقاضیان از تسهیلات مزبور را در چارچوب مجوزهای قانونی و قراردادها و توافقنامه‌های مربوطه فراهم نماید. 
فاینانس خارجی آسان‌ترین و در عین حال گران‌ترین نوع تامین پروژه‌های داخلی از طریق منابع خارجی است که بانک‌های وام دهنده خارجی فقط در صورت تضمین دولت اقدام به فاینانس پروژه‌های بخش خصوصی داخلی خواهند کرد که دولت نیز تمایلی به تضمین این طرح‌ها ندارد و در حالی که سالانه در قانون بودجه به دولت مجوز ۲۰ تا ۳۰ میلیارد دلار فاینانس خارجی داده می‌شود، اما دولت معمولا فقط ۳-۲ میلیارد دلار فاینانس‌های خارجی را تضمین می‌کند. پیش از این اعلام شده بود که آئین نامه کوتاه شدن مراحل جذب اعتبارات خارجی در قالب فاینانس در وزارت اقتصاد تدوین شده است واین وزارتخانه آن را به دولت ارائه کرده است. پس از این که اقتصاد کشور در جذب اعتبارات خارجی در قالب فاینانس طی سال‌های گذشته با مشکلات عدیده‌ای روبروشد، وزارت امور اقتصادی و دارایی طی ماه‌های گذشته با تشکیل جلسات کارشناسی تدوین آئین نامه‌ای را آغاز کرد که در صورت تصویب، مراحل جذب اعتبارات خارجی در قالب فاینانس کوتاه خواهد شد. آئین نامه مذکور توسط وزارت اقتصاد به هیات دولت ارسال شده است و مسئولین این وزارتخانه امیدوارند این آئین نامه هرچه سریع‌تر به تصویب هیات وزیران برسد. آئین نامه فوق به شکلی تدوین شده است که مراحل اجرایی طرح‌های فاینانس در بخش‌های دولتی و غیردولتی کاهش پیدا کند. هرساله در قانون بودجه اعتبارات دلاری برای دستگاه‌های اجرایی در قالب فاینانس در نظر گرفته می‌شود که متاسفانه بخش عمده‌ای از این اعتبارات تاکنون جذب نشده است و تدوین آئین نامه مذکور اقدام مهمی در جهت رفع این نقیصه ارزیابی می‌شود. 

معاون وزیرجهاد کشاورزی: 
رشد۹۰ درصدی کمک‌های فنی و اعتباری بخش کشاورزی نسبت به سال گذشته

فارس: معاون اقتصادی و برنامه ریزی وزیر جهاد کشاورزی اعلام کرد: کمک‌های فنی و اعتباری و وجوه اداره شده بخش کشاورزی نسبت به سال گذشته ۹۰ درصد رشد یافته است. 
صادق خلیلیان افزود: دولت برای تامین نهاده‌های کشاورزی توجه ویژه‌ای دارد و در قانون بودجه سال جاری ۹ تریلیون و۵۰۰ میلیارد ریال برای یارانه تامین نهاده‌های تولید مانند کود، سم و بذر در نظرگرفته و نرخ تسهیلات کشاورزی را به ۵/۱۱درصد، یعنی ۵/۲درصد کمتر از تسهیلات سایر بخش‌ها تعیین کرده است. وی کاهش نرخ سود تسهیلات بانکی برای بخش کشاورزی را کمک به توسعه سرمایه گذاری در این بخش دانست و ادامه داد: وزارتخانه اعتباراتی را برای تامین یارانه سود تسهیلات بخش کشاورزی در نظرگرفته که این اعتبار در قالب کمک‌های فنی و اعتباری پرداخت می‌شود تا نرخ سود تسهیلات کشاورزان را تا حد۷ درصد کاهش داده و سبب تقویت سرمایه گذاری بخش کشاورزی شود. 

واگذاری تصد ی گری آب کشاورزی به کشاورزان

ایسنا: واگذاری تصدی‌گری آب کشاورزی به بهره برداران و کشاورزان از تلف شدن آب و هزینه‌های بهره برداری و نگهداری از تاسیسات آبی جلوگیری می‌کند. 
مهندس عباس زارع  مدیرکل دفتر توسعه منابع آب کشاورزی و بهینه سازی مصرف وزارت جهاد کشاورزی  واگذاری تصدی‌گری آب کشاورزی به بهره برداران و کشاورزان را اقدامی موثر در زمینه جلوگیری از تلف شدن آب و کاهش هزینه‌های بهره برداری و نگهداری از تاسیسات آب و آبیاری ذکر کرد و افزود: در این ارتباط اقدامات مشترکی بین دستگاه‌های مربوطه از جمله وزارت نیرو انجام شده و خوشبختانه تعامل مناسبی نیز در این زمینه انجام شده است که البته نیاز به یکسری اعتباراتی دارد تا بتوانیم این طرح را در چند نقطه کشور انجام و پس از آن در کل کشور ترویج دهیم؛ یکی از اهداف پروژه جامع آب و خاک که در استان مازندران (در حوزه آبریز البرز) در حال انجام است، نیز واگذاری امور تصدی‌گری آب به مردم است که امید واریم تجارب جهانی از طریق این پایلوت به کشور منتقل و برای بقیه نقاط کشور نیز تعمیم داده شود. 
زارع تاکید کرد: بررسی‌های انجام شده نشان می‌دهد زمانی که آب توسط مردم سرمایه گذاری و بهره برداری شده، هم راندمان و هم بهره وری آب مناسب است و عمده تلفات آب در آب‌های سطحی تنظیم شده‌ای است که توسط دولت سرمایه گذاری شده است. 
او ادامه داد: در حال حاضر حدود ۲/۳ میلیون هکتار آب تنظیم شده سطحی در کشور وجود دارد که تنها حدود ۵۰ تا ۶۰ درصد شبکه اصلی و ۳۰ درصد شبکه فرعی دارند. 

شرکت راه آهن مجوز انتشار ۷۰۰ میلیارد ریال اوراق مشارکت دریافت کرد

گروه اقتصادی- هیات وزیران ۷۰۰ میلیارد ریال به طرح‌های تملک دارایی‌های سرمایه‌ای شرکت سهامی راه آهن جمهوری اسلامی ایران برای استفاده از اوراق مشارکت اختصاص داد. 
به گزارش همشهری، بر این اساس، مبلغ ۱۵۰ میلیارد ریال برای بهسازی ناوگان راه آهن، ۴۵۰ میلیارد ریال برای بهسازی و نوسازی خطوط راه آهن و ۱۰۰ میلیارد ریال برای بهسازی و نوسازی علائم و ارتباطات اختصاص می‌یابد. بر اساس این گزارش، اعتبار هریک از طرح‌های یادشده پس از مبادله موافقتنامه با سازمان مدیریت و برنامه ریزی کشور و بر اساس قوانین و مقررات مربوط قابل هزینه خواهد بود. اصلاح و تغییر اعتبار طرح‌ها در صورت لزوم با پیشنهاد آن شرکت و تایید سازمان مدیریت و برنامه ریزی کشور با رعایت سقف اعتباری فوق مجاز است. 

برای جلوگیری از ادامه روند کاهش قیمت‌ها
اوپک باید تولید نفت را کاهش دهد

گروه اقتصادی - اگرچه دیروز وبا هشدار‌های اعضای کشور‌های صادر کننده نفت اوپک روند کاهش قیمت نفت در بازار‌های جهانی متوقف شد ولی با شرایط جاری بازار انتظار قیمت‌های بالا در ماه‌های آینده قابل پیش بینی نیست. 
به گزارش همشهری کارشناسان نفتی پیشنهاد می‌کنند به دلیل تغییر فصل و رفع مشکل پالایشگاه‌ها برای تولید بنزین، ذخایر کشور‌های مصرف کننده بویژه آمریکا افزایش یافته است و اوپک باید تولید خودرا برای تامین قیمت‌های مورد نظر کاهش دهد. 
یکی از عوامل اصلی افزایش قیمت نفت در فصل تابستان تقاضای بالای بنزین و ناتوانی پالایشگاه‌های موجود جهان برای پاسخ به نیاز بازار در فصل سفر‌های تابستانی بوده که با تغییر فصل و رسیدن زمستان به رغم افزایش تقاضا برای انواع سوخت‌ها تولید پالایشگاه‌ها پاسخ بازار را می‌دهد و فشار کمبود سوخت بر قیمتها تاثیر نمی‌گذارد. این شرایط به همراه کاهش تنش‌های سیاسی در نقاط مختلف جهان و آرامش در بازار با توجه به تعادل عرضه و تفاضا انتظار برای کاهش قیمت را در چشم انداز بازار نفت تقویت کرده است. 
به رغم ضرورت کاهش تولید نفت از سوی اوپک با توجه به نیاز کشور‌های تولید کننده نفت برنامه ریزی برای کاهش سقف تولید اوپک نیاز به هماهنگی‌های بیشتر میان اعضا دارد. دیروز ادموند داکورو رییس دوره‌ای اوپک نیز از روند کاهش قیمت‌ها ابراز نگرانی کرد و تاثیر این روند را بر سرمایه گذاری‌های انجام شده در صنعت نفت در گوشه و کنار جهان نگران کننده خواند. از زمان آغاز روند کاهش قیمت نفت در هفته گذشته اوپک با نگرانی روند جاری بازار را دنبال می‌کند و اعضای این سازمان برای واکنش مناسب به روند کاهش قیمت‌ها در حال مذاکره هستند. 
دیروز هربشکه نفت خام سبک آمریکا درحدود ۶۲ دلار معامله شد و نفت برنت دریای شمال نیز درحدود ۶۱ دلار دادو ستد شد. 

گفت وگوی امروز
اقدام مطلوب اما به شیوه نادرست

گروه اقتصادی- با ورود دادستانی کل کشور به بحث ایمنی و کیفیت در خودروهای ساخت داخل، دیدگاه‌های متفاوتی در زمینه علل و شیوه برخورد با تخلفات در تولید برخی خودروهای ساخت داخل مطرح می‌شود. با سیدحسن هاشمی رئیس کمیسیون صنایع و معادن مجلس شورای اسلامی پیرامون تأثیر اقدام دادستانی کل کشور در حمایت از حقوق مصرف کنندگان و بهبود کیفی تولیدات خودروسازان داخلی، گفت وگو کرده‌ایم. 
***
* اهمیت اقدام دادستانی در زمینه ایمنی برخی خودروهای داخلی و تأثیر آن بر حمایت از حقوق مصرف کنندگان خودرو را چگونه ارزیابی می‌کنید؟ 
- باتوجه به حضور خودروسازان داخلی در برخی بازارهای خارجی و اهمیت و افتخار ناشی از این امر درواقع باید گفت با این کار خودروسازان کشور در بازاری وارد شده‌اند که رقابت سنگین بوده و رقبا بسیار فعال و جدی هستند، باتوجه به این شرایط هر حرکتی که این روند را آسیب پذیر کند توسط هر دستگاهی که باشد نمی‌پسندم. گرچه دادستانی حامی حقوق مردم بوده و انجام این کار توسط دادستان کل کشور معقول و منطقی است اما در این شرایط ارائه آمار کمتر از ۲۰۰ نفری تلفات جاده‌ای و انتساب آن به یکی از خودروسازان داخلی را نمی‌توان مثبت تلقی کرد. معتقدم نباید صنایع بزرگ کشور را آسیب پذیر کرد در عین حال باید حقوق مصرف کنندگان خودرو رعایت شده و درصورتی که حق کسی ضایع شد حتما به آن رسیدگی شود. اما این حجم انعکاس موضوع و پوشش خبری را به مصلحت تولید نمی‌دانم گرچه هنوز به درستی صحت و سقم ادعای مطرح شده ثابت نشده و نباید قبل از ثابت شدن، اینگونه منعکس شود چراکه این شیوه به رقابت خودروسازان در بازارهای جهانی لطمه زده و آنها را آسیب پذیر می‌سازد. 
* آیا این اقدام دادستانی می‌تواند رویه‌ای را در حمایت از حقوق مصرف کنندگان خودرو ایجاد نموده و الزاماتی را برای خودروسازان بوجود آورد؟ 
- برای نظارت بر عملکرد صنایع خودروسازی، مجلس از طریق طرح تحقیق و تفحص و طرح حمایت از حقوق مصرف کنندگان، کارهایی را دنبال می‌کند گرچه اقدام دادستانی نافی این اقدامات نبوده و از منظر حمایت از حقوق مردم مطلوب تلقی می‌شود اما این سبک ورود به موضوع را نمی‌پسندم و این روش مطلوب نیست. امیدوارم جلسات دادستانی و ایران خودرو به نتایج مطلوبی منجر شده و نگذارند موضوع بیش از این رسانه‌ای شود. گرچه منکر اقدام دادستانی و وجود برخی خلاءهای قانونی در حمایت از حقوق مصرف کنندگان خودرو نیستم و معتقدم اقدام مجلس درمورد طرح حمایت از حقوق مصرف کنندگان خودرو در همین راستا بوده و در این طرح سازوکارهای اجرایی محکمی برای تأمین حقوق مصرف کنندگان خودرو در نظر گرفته شده است. در این طرح نکات مثبتی برای حمایت شفاف از حقوق مصرف کنندگان خودرو وجود دارد گرچه طبیعی است که اکنون خلاءهایی در زمینه حمایت از حقوق وجود دارد و اقدام دادستانی نیز در این چارچوب صورت گرفته است. 
* آیا این اقدام دادستانی و الزاماتی در زمینه تولید ایمنی و کیفی خودروهای ساخت داخل باعث رقابتی شدن تولیدات مذکور و بهبود کیفیت تولید نخواهد شد؟ 
- معتقدم هرچه این نقش نظارتی افزایش یافته و حقوق مصرف کننده تأمین و تولید با بهبود کیفی همراه باشد رونق صنایع خودروسازی و رقابتی شدن تولیدات آنها را به دنبال خواهدداشت اما نگرانی من از فضاسازی کنونی و موج اخباری است که در این رابطه منتشر می‌شود. باید بررسی شده و اگر تخلفی در زمینه ایمنی و کیفیت تولید وجود دارد، تولیدکنندگان پاسخگو باشند. اما اکنون این اعمال نظارت در حال خارج شدن از روال عادی خود است. گرچه معتقدم افزایش سیستم‌های نظارتی در زمینه کیفیت خودروهای ساخت داخل به شکل گیری تولید ایمن و رقابتی‌تر شدن تولیدات خودروسازان داخلی منجر خواهد شد و حقوق مصرف کنندگان خودرو را نیز تأمین خواهد کرد. در این زمینه نیز ورود دادستانی کل کشور به موضوع گرچه مؤسساتی مانند استاندارد و نظارت و بازرسی فنی، مجلس و سایر دستگاه‌های نظارتی را داریم در افزایش ایمنی و کیفیت تولید خودروهای ساخت داخل و تأمین حقوق مصرف کنندگان موثر خواهد بود اما معتقدم این دستگاه‌ها باید پس از ارجاع شدن موضوع به آنها پیگیری لازم را اعمال کنند. در طرح حمایت از حقوق مصرف کنندگان خودرو نیز شکایت مشتری لازمه اقامه دعوا در مراجع قضائی خواهد بود. باید برخورد قوه قضائیه بعد از طرح دعوا و بررسی ادعای مصرف کنندگان خودرو صورت گیرد چراکه به نظر می‌رسد این شیوه بررسی و برخورد با تخلفات احتمالی در صنایع خودروسازی کشور منطقی و معقول‌تر خواهد بود. 

وزیر نفت اعلام کرد: 
امیدواریم ژاپنی‌ها برای اجرای طرح توسعه میدان آزادگان پاسخ مثبت بدهند

گروه اقتصادی - وزیر نفت در مورد پایان یافتن مهلت شرکت ژاپنی اینپکس برای اجرای طرح توسعه میدان آزادگان گفت که امیدواریم ژاپنی‌ها برای اجرای این طرح جواب مثبت بدهند. 
سیدکاظم وزیری هامانه با اشاره به این که برای مشخص شدن وضعیت ژاپنی‌ها در میدان آزادگان باید تا جمعه صبرکرد افزود: در صورتی که جواب ژاپنی‌ها برای توسعه این میدان منفی باشد، فعالیت‌های توسعه این میدان با استفاده از توان داخلی آغاز خواهد شد. 
وی در مورد این که در صورت پاسخ منفی طرف ژاپنی، آیا برای انتخاب پیمانکار توسعه این میدان مناقصه بین المللی برگزار می‌شود؟ یادآور شد: ترجیح ما بر این است که توسعه این میدان را خود بر عهده بگیریم. 
وزیر نفت همچنین در خصوص مذاکرات توسعه میدان نفتی یادآوران گفت: با توجه به مهلتی که برای عملیاتی کردن طرح توسعه میدان نفتی یادآوران به چینی‌ها داده شده است، به نظر می‌رسد آنها برای اجرای عملیات توسعه این میدان جدی‌تر شده‌اند. 
اظهارات وزیر جدید تجارت و صنعت ژاپن
در همین حال آماری وزیر جدید تجارت و صنعت ژاپن دیروز در اظهاراتی با تاکید بر ارزش استراتژیک میدان نفتی آزادگان برای کشورش از تداوم مذاکرات با ایران خبر داد و تاکید کرد که احتمال دارد که نهایی شدن این مذاکرت به زمان بیشتری از ضرب الاجل ۳۰ سپتامبر که روز جمعه خاتمه می‌یابد نیاز داشته باشد. 
وی که با تغییر کابینه ژاپن به سمت وزیر تجارت و صنعت تعیین شده و با این اظهارات تلاش کرد تا با تاکید بر تغییر دولت نیاز به زمان بیشتر درمورد نهایی شدن قرارداد را گوشزد کند و اظهار امیدواری کرد که پس از خاتمه زمان اعلام شده توافق‌های طرفین در مورد میدان آزادگان تاکنون بی اثر قلمداد نشود. 
به رغم این موضع وزیر جدید مذاکرات از مدت‌ها قبل در جریان است و تغییر وزیر نقش مهمی در روند مذاکرات و توافق‌های انجام شده میان کارشناسان دوکشور ندارد. چندی پیش و پیش از تغییردولت ژاپن نیز یک مقام دولت ژاپن در اظهارات مشابهی با تاکید بر اهمیت نقش ایران در تامین انرژی ژاپن برتمایل کشورش در ادامه کار در میدان آزادگان تاکید کرده بود. 
به نظر می‌رسد که ژاپن در تلاش است تا با طولانی کردن روند مذاکرات مخاطرات احتمالی ناشی ازحضور در این دادوستد را که مشمول تحریم‌های آمریکا می‌شود کاهش دهد و راهی برای خروج از این بن بست بیابد. 

چین یک سوم فولاد جهان را تولیدمی کند

ایسنا: چین با تولید ۳۵۲ میلیون تن فولاد در سال گذشته سهم خود را در تولید فولاد جهان به ۳۱ درصد رساند. 
لیو جن جیان- معاون رئیس انجمن صنعت فولاد چین- گفت: درحال حاضر، چین هشت کارخانه تولید فولاد دارد. به گفته وی در سال گذشته میزان کل تولیدات کارخانه‌های فولاد چین به بیش از ۳۰ درصد میزان تولیدات ملی رسیده است. 
چین بزرگترین کشور تولید و مصرف کننده فولاد در جهان است. 

جوان ایرانی تبار، متهم اصلی جنگ گانگستری در سوئد
رئیس گروه باندی دوس که از بزرگترین گروههای گانگستری و تبهکاری سوئد به شمار می‌رود متهم است که با هدف انتقام گیری دست به این آتش افروزیهای شوک آور زده است

گروه حوادث - ماموران پلیس سوئد، رئیس ایرانی تبار باند باندی دوس را عامل اصلی بزرگترین جنگ خیابانی گوتنبرگ سوئد که در جریان آن یک راننده تاکسی به قتل رسید و دهها خودرو به آتش کشیده شد می‌دانند. صفحات حوادث بسیاری از مطبوعات اروپایی، در آخرین روزهای هفته گذشته تصاویر زیادی از خودروهایی که در شعله‌های آتش می‌سوختند، منتشر کردند. این تصاویر به صحنه هایی از درگیریهای شدید گروه موتورسواران باندی دوس بزرگترین باند تبهکاری سوئد با گروههای رقیب در گوتنبرگ - دومین شهر بزرگ سوئد - اختصاص داشت. 
به نوشته مطبوعات سوئد رئیس گروه باندی دوس که از بزرگترین گروههای گانگستری و تبهکاری سوئد به شمار می‌رود یک ایرانی تبار ۳۴ ساله به نام مهدی - س است که با هدف انتقام گیری دست به این آتش افروزیهای شوک آور زده است. 
نخستین انفجار
ماجرای انفجارهای مهیب اوایل هفته گذشته، با انفجار چند خودرو درمنطقه واساپلاتسن شهر گوتنبرگ آغاز شد. 
این انفجار مهیب با منفجرشدن یک بمب دستی که در زیر خودرو رئیس یک شرکت نگهبانی و امنیتی نصب شده بود، آغاز شد و لحظاتی بعد با انفجار مخزن بنزین این خودرو، ناگهان انفجاری شدید باعث آتش گرفتن چندین خودروی دیگر که در آن نزدیکی پارک شده بودند شد. به گفته پلیس، راننده خودروی بمب گذاری شده از این انفجار جان سالم به در برد. 
دومین انفجار در منطقه هیسینگن رخ داد و این بار یک تاکسی هدف بمبگذاری گروه‌های بزهکار قرار گرفت. در این انفجار نیز بمب در زیر تاکسی نصب شده بود ولی راننده میانسال بر اثر شدت جراحات وارده جان خود را از دست داد. به دنبال وقوع این انفجارها پرونده ویژه‌ای در اداره پلیس شهر گوتنبرگ تشکیل شد و کارآگاهان پلیس تحقیقات گسترده‌ای را برای یافتن عاملان این بمبگذاریها که پلیس سوئد را گیج و سردر گم کرده بود تشکیل دادند. 
به نوشته روزنامه یوتوبوریز مشهورترین روزنامه شهر گوتنبرگ سوئد و به نقل از رئیس پلیس گوتنبرگ، رئیس پلیس گوتنبرگ به خبرنگاران گفت: به عقیده پلیس، مهدی دستور انفجار تاکسی و قتل راننده آن را صادر کرده و خودروی رئیس ۳۷ ساله بخش نگهبانی و امنیتی کلوپ شبانه نیز به دستور او منفجر شده است. 
وی در توضیح انگیزه این حوادث افزود: گروه باندی دوس قصد داشت بخش نگهبانی و امنیتی یک کلوپ شبانه را در اختیار بگیرد اما زمانی که گروه دیگری این کار را به عهده گرفت، رئیس باندی دوس دستور داد برای ادب کردن گروه رقیب خودروی رئیس این شرکت نگهبانی و امنیتی منفجر شود. 
به گفته مسئولان پلیس گوتنبرگ، راننده تاکسی نیز قربانی انتقام سیاه سردسته ایرانی باند تبهکاری باندی دوس شده است، چرا که وی در جریان محاکمه رئیس باند تبهکاری بر علیه او شهادت داده بود و باعث شده بود تا او به یکسال و نیم حبس محکوم شود. در آن پرونده یک زوج رستوران دار ایرانی با شکایت به پلیس سوئد مدعی شده بودند که اعضای باند با تهدید آنها درخواست ۲۰۰هزار کرون باج کرده‌اند، که در جریان محاکمه اعضای این باند راننده تاکسی ای که به قتل رسیده است به عنوان شاهد اصلی بر علیه رئیس باند شهادت داد و همین شهادت باعث شد تا وی به یکسال و نیم حبس محکوم شود. 
بازداشت سردسته باندی دوس
نیمه شب چهارشنبه گذشته در حالی که همه احتمالات پلیسی به گروه تبهکاری باندی دوس ختم می‌شد، آنت ویپری کافنر، دادستان گوتنبرگ دستور دستگیری مهدی را صادر کرد و او به اتهام بمبگذاری و به خطر انداختن امنیت عمومی بازداشت شد. 
اما وی دو روز بعد به علت عدم وجود دلایل کافی آزاد شد اما سه ساعت پس از آزادی او بیش از ۲۰ خودروی پلیس و ده‌ها مامور با محاصره مقر باند باندی دوس ۱۵ نفر از اعضای این گروه تبهکاری را بازداشت کردند. سهیون آلبین رئیس دایره جنایی پلیس استان در این زمینه به خبرگزاری ت ت گفت: مهدی کماکان به دو فقره اقدام به قتل و به خطر انداختن امنیت عمومی متهم است به احتمال زیاد او راسا دستور انفجار اتومبیل تاکسی را در روز سه شنبه گذشته صادر کرده است چرا که او بر علیه مرد ایرانی شهادت داده بود. 
به گفته وی، انفجارها به دستور مهدی اما نه توسط خود وی بلکه توسط اعضای باند او صورت گرفته است. 
باندی دوس، تبهکاران سوئدی
سردسته ایرانی
باندی دوس یک گروه تبهکار موتور سوار است که در سال ۱۹۹۴ در سوئد تاسیس شد. سرمشق این گروه بزهکاران موتورسوار فرشتگان جهنم است و تاسیس باندی دوس سرآغاز جنگهای بین گروه‌های تبهکار موتور سوار شد. تا کنون در جریان جنگ‌های این گروه‌ها ۱۱ نفر کشته و ۹۶ نفر نیز مجروح شده‌اند اما به دلیل اینکه همه قربانیان از تبهکاران بوده‌اند پلیس برای جلوگیری از این جنگ‌ها هیچ اقدامی انجام نداده است. 
سردسته گروه باندی دوس در سن ۱۵ سالگی از ایران به سوئد مهاجرت کرد. او اولین دوران محکومیت خود را در سن ۱۶ سالگی گذراند و در آن سال به اتهام ضرب و شتم دستگیر و روانه زندان شد. او در سالهای گذشته به اتهامات مختلفی از جمله فروش اموال مسروقه، سلب آزادی افراد، حمل اسلحه، زیر پا گذاشتن قوانین ترافیک و باج گیری مسلحانه دستگیر و روانه زندان شده است. 

راز صندوقچه حاوی جسد فاش می‌شود

گروه حوادث - با فاش شدن هویت مردی که جسد بی جان او در داخل صندوقچه‌ای قدیمی کشف شده بود پلیس جنایی در مسیر تحقیقات خود به یک زن و دو مرد رسید. اولین روزهای تابستان صندوقچه‌ای قدیمی که در کنار اتوبان رهاشده بود توجه عابران را به خود جلب کرد تا اینکه یکی از رهگذاران با گشودن در صندوقچه و مشاهده جسد یک مرد مسن پلیس را در جریان ماجرا قرار داد. 
کارآگاهان جنایی پایتخت بعد از چند ماه تحقیق و بررسی هویت این مرد مجهول الهویه را شناسایی کرده و بدین ترتیب سرنخهای مناسبی برای شناسایی عاملان این جنایت بدست آمد. در تحقیقات تکمیلی معلوم شد در روز حادثه یک زن و دو مرد به خانه مقتول مراجعه کرده و ساعاتی بعد پس از آنکه صندوقچه‌ای را از خانه خارج کرده‌اند، بار دیگر به منزل مقتول بازگشته و اقدام به جمع آوری اموال با ارزش کرده‌اند. 
با بدست آمدن این سرنخ، کارآگاهان جنایی با دستور بازپرس حسینی دستگیری متهمان را در دستور کار خود قرار داده که با بازداشت آنان، راز این جنایت تلخ فاش خواهد شد. 

دستگیری باند مخوف

اعضای یک باند سرقت مسلحانه در اصفهان که طی سالهای ۷۳ تا ۷۷ دست به سرقت از بانکها و خودرو می‌زدند دستگیر شدند. 
اعضای این باند متهمند در یکی از سرقت‌ها که از بانک سپه شهرستان لنجان صورت گرفت یک نفر را به قتل رسانده و ۴ نفر را مجروح کرده‌اند. آنها همچنین هنگام سرقت یک دستگاه پژو در سال ۷۳ راننده آن را به قتل رسانده و خودرو را به سرقت بردند. سارقان پس از سالها تحقیقات پلیسی سرانجام از سوی پلیس اصفهان شناسایی و دستگیر شدند. 

سارق، مشتری عصبانی را تا خانه همراهی کرد

گروه حوادث - سرقت مسلحانه از یکی از مراجعه کنندگان بانک صادرات شعبه میرداماد، کارآگاهان پلیس را در مقابل سرقتی قرار داد که این بار سارق با طرح دوستی و جلب اعتماد، مشتری بانک را فریب داده ودر فرصت مناسب با تهدید اسلحه اقدام به سرقت کرده بود. 
محمد تورنگ، - رئیس مرکز اطلاع رسانی فرماندهی انتظامی تهران بزرگ- در توضیح این حادثه گفت: بعد از ظهر دیروز، مرد میانسالی که برای نقدکردن چک خود به بانک صادرات شعبه میرداماد مراجعه کرده بود، به خاطر معطل شدن در بانک با یکی از متصدیان درگیری لفظی پیدا کرده بود، اما پس از جر و بحثی مفصل با دریافت مبلغ چک از بانک خارج شده بود. بعد از خروج این مرد از بانک، جوانی که در طول جر و بحث در بانک حضور داشت در بیرون از بانک با مراجعه به مشتری میانسال، با بیان اینکه وی خیلی خوب از پس کارمندان بانک برآمده است، با او طرح دوستی ریخت و مشتری ناراضی را سوار موتورسیکلت خود کرد و به سمت منزلش برد. مشتری بانک که به اظهارات مرد جوان اطمینان پیدا کرده بود سوار برموتورسیکلت شد، اما هنگامی که به جلوی خانه‌اش رسید قصد خداحافظی با مرد جوان را داشت که در این هنگام، موتور سوار اسلحه کلت کمری خود را از جیبش بیرون آورد و با شلیک یک تیر هوایی و تهدید صاحبخانه، مبلغ ۵۰۰ هزار تومان وجه نقدی را که از بانک گرفته بود، به سرقت برد و با حضور مردم در محل، بلافاصله با موتور سیکلت خود متواری شد. با مراجعه مالباخته به کلانتری و ارجاع پرونده به اداره مبارزه با سرقت مسلحانه و زورگیری، پلیس آگاهی با چهره نگاری از متهم، تحقیقات جهت شناسایی و دستگیری سارق مسلح را آغاز کرد. 

خرید گوشت راز سرقت مسلحانه را فاش کرد

گروه حوادث - یک زن معتاد و همسر افغانی او، روز گذشته به اتهام ارتکاب سرقت مسلحانه از یک کارگاه ساختمانی پاسخگوی سئوالات بازپرس سوم دادسرای امور جنایی تهران بودند. 
پنجم شهریور پنج مرد مسلح در تاریکی شب به یک کارگاه ساختمانی در منطقه آجودانیه تهران حمله ور شدند. نگهبان ساختمان به تنهایی در اتاقک خود خوابیده بود که از سوی مردان مسلح غافلگیر شد. سارقان بعد از بستن دست و پای نگهبان او را در گوشه‌ای از کارگاه رها کرده و اقدام به ربودن ۵ میلیون تومان وجه نقد و تراول چک داخل صندوقچه کارگاه که قرار بود روز بعد به عنوان حقوق کارمندان شرکت پرداخت شود کرده و به سرعت متواری شدند. نگهبان بعد از آن که توانست طناب‌ها را باز کند و خود را نجات دهد پلیس را در جریان ماجرا قرار داد. 
کارآگاهان اداره یکم آگاهی تهران بزرگ به محض ارجاع پرونده تحقیقات گسترده خود را آغاز کردند درحالی که تحقیقات ادامه داشت کارآگاهان پلیس آگاهی دریافتند مردی با در دست داشتن یک فقره از چک‌های مسروقه به بانکی در جنوب تهران مراجعه کرده است، اقدامات برای دستگیری وی آغاز شد و او در یک عملیات ضربتی در داخل بانک دستگیر شد. در بازجویی‌های صورت گرفته این مرد مدعی شد که صاحب یک مغازه قصابی است و چک را از پسر جوانی در قبال فروش گوشت از وی گرفته است. هنگامی که مرد قصاب محل اقامت پسر جوان را به پلیس نشان داد با دستور بازپرس روشن کارآگاهان عملیات دستگیری را در دستور کار خود قرار دادند و عصر روز سه شنبه ساکنان این خانه که یک مرد افغانی، همسر و خواهرزاده‌اش بودند، دستگیر شدند. 
روز گذشته سه متهم برای بازجویی به شعبه سوم بازپرسی دادسرای جنایی انتقال یافتند. مرد افغانی در دفاع از خود درباره اتهام سرقت مسلحانه از کارگاه ساختمانی به بازپرس پرونده گفت: اگرچه چند فقره از چک‌های مسروقه از کارگاه آجودانیه که مورد حمله سارقان مسلح قرار گرفته است نزد ما پیدا شده است ولی من و همسرم و خواهرزاده او در این سرقت هیچ نقشی نداشتیم. چک‌ها از سوی مستأجرمان به عنوان کرایه خانه به ما تحویل شده بود و همسرم بدون اطلاع از سرقتی بودن آنها یک فقره از آن را به خواهرزاده‌اش داد که به قصابی سر خیابان رفته و مقداری گوشت خریداری کند، مرد قصاب نیز بعد از مراجعه به بانک متوجه مسروقه بودن آن شده و ردیابی پلیس به ما رسید ولی ما هیچ نقشی در ارتکاب سرقت مسلحانه نداشتیم. 
ادعاهای این مرد درحالی مطرح شده است که کارآگاهان پلیس آگاهی تهران بزرگ در مسیر تحقیقات خود به سرنخ هایی دست یافته‌اند که ارتکاب سرقت مسلحانه از سوی این متهمان و دو متهم فراری دیگر را قوت می‌بخشد. 

طراحی و ساخت برج خنک کننده به روش کنوکسیون طبیعی

گروه علمی فرهنگی- برای نخستین بار در کشور برج خنک کننده بدون فن و الکتروموتور به روش کنوکسیون طبیعی توسط یک پژوهشگر ایرانی، طراحی و ساخته شد. 
طراح این برج خنک کننده به همشهری گفت: برج خنک کننده به روش کنوکسیون طبیعی در تقسیم بندی برج‌های خنک کننده اتمسفریک، مستقیم و بدون تجهیزات مکانیکی مانند فن و الکتروموتور و … بوده که عمل انتقال جرم و خنک کنندگی در آن مبتنی بر کنوکسیون طبیعی است. 
حسین اخوی با اشاره به این که در این برج پکینگ‌های خنک کننده (fill) وجود دارد که با ریزش آب روی پکینگ‌ها، فیلم آب روی پکینگ‌ها ایجاد می‌شود اظهار داشت: با حرکت فیلم آب به پایین و تماس با هوا، جریان هوایی به علت اختلاف دانسیته هوا (density differential) ایجاد می‌شود که باعث انتقال جرم و عمل خنک کنندگی می‌شود. 
به گفته این پژوهشگر، عملکرد ترمودینامیکی این برج نیاز به نازل یا نازل با فشار بالا و اسپری آب ندارد و کافی است که آب به طور یکنواخت روی سطوح پکینگ‌ها ریزش داشته باشد. اخوی با اشاره به اینکه در حال حاضر دو نوع دیگر برج خنک کننده بدون تجهیزات مکانیکی ساخته می‌شود، گفت: نوع اول، برج خنک کننده با اسپری آب که فاقد پکینگ‌های خنک کننده (fill) و فاقد فن و الکتروموتور و … است. وی افزود: در این نوع برج، با اسپری آب از نازل‌های پرفشار، آب خنک می‌شود. مبتکر این نوع برج یک شرکت آمریکایی است. به گفته وی ایجاد فشار منسب در پشت نازل، تهیه آب مناسب و مشکل گرفتگی و رسوب در نازل‌ها، مهمترین مشکلات استفاده از این نوع برج در مصارف صنعتی به ویژه در فصل زمستان است و استفاده از آنها محدود به تهویه مطبوع (در فصل تابستان) می شود. وی افزود: دراین مدل برج به دلیل نیاز به فشار بالای آب در پشت نازل‌ها، مصرف برق پمپ‌های آب را تا چند برابر افزایش می‌دهد. اخوی نوع دوم برج‌های خنک کننده را برج‌های خنک کن دودکشی با طرح بدنه هیپربولیک (نیروگاهی) عنوان کرد و گفت: ارتفاع این برج‌ها در برخی مواقع بیش از ۱۵۰ متر است و تجهیزات مکانیکی ندارد، اما دارای پکینگ‌های خنک کننده (fill) است. 
وی تصریح کرد: هوا در این نوع برج باتوجه به باد منطقه و شکل خاص بدنه، جریان پیدا می‌کند و البته هزینه‌های طراحی، ساخت، نصب و راه اندازی و نگهداری این نوع برج بسیار بالاست. 
وی درباره ویژگی برج خنک کننده به روش کنوکسیون طبیعی گفت: این برج نسبت به برج‌های نوع اول، مشکلات اشاره شده را ندارد و نسبت به نوع دوم نیز هزینه‌های طراحی، ساخت، نصب و راه اندازی و نگهداری بسیار پایین‌تری دارد. 
وی مزایای برج خنک کننده به روش کنوکسیون طبیعی در تناژهای پایین و نسبت به برج‌های با تجهیزات مکانیکی و برج‌های بدون تجهیزات مکانیکی با اسپری آب را مصرف نکردن برق، پایین بودن هزینه‌های ساخت و راه اندازی، نگهداری راحت‌تر با هزینه کمتر، سرویس و نگهداری بدون نیاز به متخصص و بی صدا بودن برج، اعلام کرد. اخوی مزایای این برج در تناژهای بالا و نسبت به برج‌های نیروگاهی را نیز به شرح زیر اعلام کرد: مصرف نکردن برق (نسبت به نوع تجهیزات مکانیکی)، هزینه‌های ساخت و راه اندازی بسیار کم، نگهداری راحت‌تر با هزینه کمتر و در نهایت برطرف ساختن نیاز کشور به مشاوران خارجی. وی در پایان گفت: برج خنک کن به روش کنوکسیون طبیعی جایگزین مناسبی برای برج‌های خنک کننده معمول در نیروگاه‌ها و سایت‌های نفت و گاز و پتروشیمی است. برج خنک کننده اتمسفریک مستقیم بدون تجهیزات مکانیکی و بدون نیاز به اسپری آب به روش کنوکسیون طبیعی به شماره ۳۴۹۱۴ مورخ ۲۶/۲/۱۳۸۵ در اداره کل ثبت شرکت‌ها و مالکیت صنعتی به ثبت رسیده است. 

صلح سبز به سازندگان نوت بوک هشدار داد
مواد سازگار با طبیعت در ساخت نوت بوک

گروه علمی فرهنگی- نوت بوک‌های اچ پی و اپل بیشترین میزان مواد ناسازگار با محیط زیست را دارند. 
به گزارش ایسنا، پژوهش اخیر گروه تحقیقاتی صلح سبز نشان می‌دهد که در ساخت شمار زیادی از نوت بوک‌ها، عمدتا محصولات اچ پی و اپل، از مقادیر قابل توجهی از مواد سمی و شیمیایی استفاده می‌شود. در این پژوهش‌ها که در یک آزمایشگاه دانمارکی صورت گرفته، نوت بوک‌های ایسر، اپل، دل، اچ پی و سونی مورد بررسی قرار گرفتند. محققان صلح سبز بر این عقیده هستند که تولید طولانی مدت این نوع نوت بوک‌ها که مقادیر زیادی از مواد ناسازگار با محیط دارند، می‌تواند تاثیر مخربی بر سلامت افراد و محیط زیست داشته باشد. در این بین، ایسوس که در اروپا فروش بالایی داشته، عناصر جدید تشکیل دهندة نوت بوک‌ها را برای ایجاد طرح‌های جدید به هم می‌آمیزد. روکش چرمی، کیبورد پولیش شده و تزیین شده و سطح گرم و طبیعی چرمی آن سری s۶ را به وسیله‌ای شخصی و سازگار با طبیعت آدمی مبدل خواهد کرد. 
انتخاب مواد جدید دلیلی بر عالی بودن توانایی‌های مهندسی، ابتکار در طراحی و کیفیت عالی asus است. چرم یک مادة طبیعی است. این ماده خصوصیات منحصر به فردی دارد. اثر دست روی آن نمی‌ماند. این ویژگی نشان دهندة طبیعی بودن چرم است. آثاری مانند، لک‌های طبیعی و تنوع دانه‌ها نباید به عنوان عیوب چرم محسوب شود، بلکه دلیلی بر طبیعی و اصل بودن چرم است. asus که در رابطه با استانداردهای سختگیرانه و غیر قابل انعطاف کیفیت مشهور است، مقادیر مجازی برای عیوب طبیعی تعریف کرده است که تمام شرکت‌های تولید کننده و ارزیابی کننده محصولات چرمی نیز این استانداردها را رعایت می‌کنند. این استانداردها مطابق با استانداردهای فناوری‌های صنعتی است و تضمین کنندة کیفیت بالا است. هر تکه از چرم دست چین شده و روی بدنة آلومینیومی نصب می‌شود. تولید این محصول بسیار گران تمام می‌شود و تقریبا ۲ ماه طول می‌کشد. 
توانایی محاسباتی ارتقا یافته
مجموعه نوت بوک‌های چرمی s۶، آخرین فناوری شرکت اینتل یعنی centrino به همراه دو پردازندة duo l۲۳۰۰,l۲۴۰۰ در هسته cpu را دارند. خاصیت دوهسته‌ای بودن s۶ آن را قادر می‌سازد محاسبات مربوط به task‌های مختلف را با سرعت زیاد انجام دهد و کارایی دستگاه را چنان بالا می‌برد که از سطح کامپیوترهای خانگی فراتر می‌رود. وقتی دستگاه با زمان پاسخ کوتاه کار می‌کند وظایف محوله را بدون تأخیر انجام می‌دهد. قابلیت جابجایی این سری از نوت بوک‌ها با باتری‌های جدید که میزان تولید انرژی بیشتری دارند و زمان بیشتری کار می‌کنند افزایش یافته است. نرم افزار مدیریت انرژی الکتریکی asus pover۴ gear+ سرعت cpu را با توجه به بار سیستم تنظیم می‌کند. این ابداع جدید با ارائه ۸ حالت از پیش طراحی شدة بازی، تماشای dvd، پخش موسیقی و پردازش متن موجب افزایش زمان کاری باتری تا ۲۰ الی ۲۵٪ می‌شود. این روش باعث عملکرد مطمئن و پیوسته دستگاه می‌شود. 
نوت بوک چرمی ۶s، صفحه ۱/۱۱ اینچی به همراه درخشندگی زیاد وبا وضوح بالا دارد که تلفیقی از ظاهری پرطراوت و قابلیت جابجایی است. برای کار و بازی عالی است. فناوری انحصاری تصاویر براق که متعلق به asus است، منابع اطلاعاتی را به گونه‌ای یک پارچه و هم زمان می‌سازد که موجب کاهش صدا و نرخ تغییر برای تصاویر vivid و در عین حال افزایش کنتراست، روشنی و اشباع رنگ با درخشندگی زیاد می‌شود. 

علمی فرهنگی

افزایش وام قرض الحسنه فرهنگیان
ایسنا: مدیرکل امور رفاهی و تعاون فرهنگیان آموزش و پرورش با اعلام تحویل حدود ۴۰ درصد از ۱۰ هزار واحد ساختمانی نیمه تمام قابل واگذاری به فرهنگیان، در ۵ ماهه نخست سال ۸۵، اظهار کرد: ۱۰۰ میلیارد تومان اعتبار وام قرض الحسنه فرهنگیان، از سوی بانکهای ملت و ملی در سال جاری اختصاص یافته که به زودی به استانها ابلاغ می‌شود. علی قطب الدینی با اعلام این که میزان وام قرض الحسنه سال جاری فرهنگیان نسبت به سال گذشته ۱۲برابر افزایش یافته است، گفت: آخرین سقف رقم اعطایی این وام به فرهنگیان، ۵۰۰ هزار تومان است که به ۲۰۰ هزار فرهنگی در سراسر کشور تعلق می‌گیرد. وی شرایط دریافت این وام را صرف نیاز فرهنگیان و مراجعه آنها به سازمانهای آموزش و پرورش بیان و خاطرنشان کرد: به علاوه از محل صندوق وام ضروری فرهنگیان نیز که هم اکنون ۷۲۵ شعبه آن با اعتبار در گردش ۳۸۰ میلیارد تومان دایر است، به فرهنگیان وام اعطا می‌شود. مدیرکل امور رفاهی و تعاون فرهنگیان آموزش و پرورش اظهار کرد: سال گذشته این صندوقها ۳۶۵ میلیارد تومان وام به فرهنگیان عضو پرداخت کردند. وی در خصوص اعتبار وام یارانه مسکن فرهنگیان در سال جاری خاطرنشان کرد: رقم وام یارانه مسکن سال جاری فرهنگیان با توجه به این که اعتبار یارانه با افزایش تعداد فرهنگیانی که در سال جاری صاحب مسکن شده‌اند، متفاوت بوده، هنوز مشخص نشده است. 
طلب وام یارانه مسکن۳۵۰ هزار فرهنگی
قطب الدینی با اعلام این که ۳۵۰ هزار فرهنگی، ۶۷ میلیارد تومان وام یارانه مسکن از آموزش و پرورش طلبکارند، اظهار کرد: تلاش داریم این میزان تا پایان سال ۸۵ پرداخت شود؛ البته وام یارانه مسکن ۳۵۰ هزار فرهنگی تا پایان سال ۸۳، پرداخت شده است. 
تولید هشت مجموعه آموزشی در دوره متوسطه
ایرنا: هشت مجموعه آموزشی برای هنرجویان و دانش آموزان شاخه‌های فنی و حرفه‌ای و کاردانش کشور (دوره متوسطه) تولید شد. مدیرعامل صنایع آموزشی وزارت آموزش و پرورش گفت: مجموعه‌های آموزشی برق، برق خودرو، خودرو پراید، سیستم هدایت (فرمان) خودرو پیکان، ترمز خودرو، کلاچ و گیربگس دستی، خط انتقال قدرت، قفل، انیورسال، اکسل عقب و دیفرانسیل و موتورسیکلت در این شرکت به خط تولید رسیده است. 
بهروز کهزادی افزود: با استقرار نظام جدید آموزشهای متوسطه و تاکید آن بر آموزشهای فنی و حرفه‌ای، ما تلاش گسترده‌ای برای تولید وسایل آموزشی کارگاهی برای شاخه‌های فنی و حرفه‌ای و کاردانش آغاز کردیم که این تولیدات با مطالعه و تحقیق در شیوه آموزش مدارس علمی کاربردی در کشورهای پیشرفته و صنعتی اروپایی همراه بوده است. وی توضیح داد: تقویت انگیزه یادگیری در دانش آموزان، استفاده بهینه از فرصت‌های محدود آموزشی، کسب تجارب یادگیری فراگیران با استقلال کامل، ایجاد انضباط در کارگاه، حفظ و نگهداری بهینه تجهیزات و کاهش ضایعات و استهلاک قطعات از جمله اهداف تولید این مجموعه‌ها بوده است. 
آرامگاه ملک المتکلمین در فهرست آثار ملی
گروه علمی فرهنگی- آرامگاه ملک المتکلمین تهران در فهرست آثار ملی ایران به ثبت رسید. به گزارش روابط عمومی سازمان میراث فرهنگی، صنایع دستی و گردشگری استان تهران، با توجه به نوع معماری بنای موجود در محدوده آرامگاهی این اثر، می‌توان گفت این بنا متعلق به دوره پهلوی اول است. گرچه در موقعیت فعلی بنا، کتیبه‌ای که نشان دهنده تاریخ دقیق ساخت اثر باشد، وجود ندارد، ولی نوع معماری از همان شیوه معمول و مرسوم دوره قاجار می‌باشد که با اندکی تغییر به اوایل دوران پهلوی اول منسوب می‌گردد. بزرگترین ویژگی این اثر مربوط به نوع بنای مقبره‌ای است که با توجه به قرارگیری در بافت شهری دارای موقعیتی نادر است. 
بنا بر این گزارش این بنا که در خیابان کارگر جنوبی قرار دارد، از ابتدا تاکنون همواره به صورت مقبره و آرامگاه کاربری داشته و با توجه به این امر مالکیت آن به نوعی وقفی محسوب می‌شود، اما اصل بنا متعلق به خاندان ملک المتکلمین است. 

آموزش عالی

آزمون دستیاری پزشکی؛ سوم اسفند ماه
ایسنا: دبیرخانه شورای آموزش پزشکی و تخصصی وزارت بهداشت تاریخ قطعی آزمون دستیاری پزشکی را اعلام کرد. بهرام عین الهی دبیر شورای آموزش پزشکی و تخصصی وزارت بهداشت، درمان و آموزش پزشکی در این باره گفت: آزمون دستیاری پزشکی سوم اسفندماه سال جاری در کشور برگزار می‌شود و این تاریخ به هیچ عنوان تغییر نمی‌کند. وی همچنین اظهار کرد که آزمون پذیرش دستیاران فوق تخصصی نیز در ششم بهمن ماه ۱۳۸۵ برگزار خواهد شد. 
طرح پنج هزار ختم قرآن در دانشگاه صنعتی امیرکبیر
ایسنا: دانشگاه صنعتی امیرکبیر در ماه مبارک رمضان اقدام به برگزاری طرح پنج هزار ختم قرآن کریم می‌کند. طرح ختم قرآن کریم با نیت تعجیل در فرج آقا امام زمان (عج) صورت می‌گیرد و به این منظور دفترچه هایی در بین دانشگاهیان توزیع می‌شود که هر دفترچه حاوی ۳۰ جزء قرآن کریم است که هر یک از علاقه مندان می‌توانند با برداشتن دفترچه کامل و یا قسمتی از آن در این طرح شرکت کنند. 
تشکیل شورای صنفی در دانشکده‌های
دانشگاه تربیت مدرس
ایسنا: دبیر شورای صنفی دانشگاه تربیت مدرس از تشکیل شورای صنفی در کلیه دانشکده‌های دانشگاه خبر داد و گفت: شورای صنفی دانشگاه تربیت مدرس در حال حاضر دارای۱۲۰ عضو است. حسن خوش قلب، در جشن آغاز سال تحصیلی دانشگاه تربیت مدرس، با دعوت از دانشجویان جدید برای همکاری با شورای صنفی، اظهار کرد: شورای صنفی حلقه بین دانشجویان و دانشگاه است و می‌توانند نقش مهمی را در حل مشکلات دانشگاه ایفا کند. وی اظهار کرد: مدیریت دانشگاه طی یک سال گذشته نگاه ویژه‌ای به خوابگاه‌های دانشگاه داشته که این امر سبب تحول در خوابگاه‌ها شده است. وی در ادامه ماهیت دانشگاه را پژوهشی بیان کرد و گفت: به دلیل این ماهیت دانشگاه، نیازمند نگاه ویژه است که در این راستا ریاست دانشگاه به دنبال افزایش بودجه است. خوش قلب همچنین افزود: دانشجویان دانشگاه قرار است برای رفع مشکلات مالی نامه‌ای را با امضای کلیه دانشجویان جدید و قدیم، به رئیس جمهوری تهیه و ارسال کنند. دبیر شورای صنفی دانشگاه تربیت مدرس در خاتمه گفت: بنا بر پیشنهادهای ریاست دانشگاه، برخی فعالیت‌های دانشگاه به شوراها داده می‌شود. 

علمی
اولین فضاگرد زن ایرانی فردا به زمین بازمی گردد

فارس: انوشه انصاری اولین فضاگرد زن ایرانی بعد از ۱۱ روز ماندن در فضا، روز جمعه هفتم مهر ماه به زمین باز می‌گردد. وی در یکی از ارتباط‌های خود که از ایستگاه فضایی با زمین برقرار کرده بود، گفت: طی سفر به سمت ایستگاه فضایی دچار حالت‌های غیرمعمولی ناشی از تاثیرات کیهانی شدم و بر اثر این تاثیرات دچار سردرد و کمر درد شدم و اما بهترین لحظه‌ای که در فضا داشتم اولین باری بود که زمین را از ایستگاه فضایی دیدم. زمین از اینجا بسیار زیبا، آرام و صلح آمیز بود و هیچ وقت این لحظه را فراموش نمی‌کنم. این توریست فضایی در مدت سفر خود وبلاگش را در فضا به روز می‌کرد و سعی می‌کرد بعد از خواندن ایمیل‌ها و پیام هایی که افراد برایش می‌فرستادند به آنها جواب بدهد. انوشه انصاری به همراه کارکنان فعلی ایستگاه فضایی پاول وینوگرادو فضانورد روسی و جفری ویلیام فضانورد آمریکایی و توماس ریتر فضانورد آلمانی روز ۲۹ سپتامبر (هفتم مهر ماه) به زمین باز می‌گردد. 

گزارشگر سازمان ملل: 
نوار غزه به یک زندان تبدیل شده است

ایرنا: جان دوگارد گزارشگر سازمان ملل در امور فلسطینی‌ها می‌گوید اسرائیل، نوار غزه را به یک زندان تبدیل کرده است. 
دوگارد که در نشست شورای حقوق بشر سازمان ملل در ژنو سخن می‌گفت، افزود: این نخستین بار است که با مردم یک کشور اشغال شده این گونه رفتار می‌شود. 
این کارشناس حقوق بشر سازمان ملل می‌گوید: آمریکا، کانادا، اتحادیه اروپا و همچنین سازمان ملل با توقف کمک‌های مالی خود به ایجاد چنین وضعیت تأسف باری کمک کردند. 
وی افزود: بحران خاورمیانه، تأسیس دیوار حائل توسط اسرائیل، تجزیه کردن مناطق فلسطینی، کنترل شدید نوارهای مرزی و تخریب منازل موجب بحران انسانی برای مردم فلسطین شده است. 
دوگارد در بخش دیگری از سخنانش تأکید کرد که ۴۰درصد از مردم فلسطین زیرخط فقر به سر می‌برند و شمار بیکاران در بین آنان نیز به ۴۰درصد می‌رسد. وی افزود: یکی از دلایل اساسی بروز چنین وضعیتی قطع کمک‌های بین المللی پس از پیروزی حماس در دولت فلسطین بود. دوگارد می‌گوید: اسرائیل حقوق بین المللی را نقض کرده و بدون مجازات به فعالیت‌های خود ادامه می‌دهد. 

واکنش گروههای عراقی به اظهارات طالبانیدر خصوص حضور آمریکا در عراق

گروه بین الملل- اظهارات جلال طالبانی رئیس جمهور عراق مبنی بر ضرورت حضور نیروهای آمریکایی در عراق و تقاضا برای تداوم این حضور با واکنش تند و منفی بسیاری از شخصیت‌ها و گروههای سیاسی عراق مواجه شد. 
دیروز یکی از نمایندگان گروه مقتدا صدر در مجلس گفت: مردم و نمایندگان آنها در مجلس مخالف باقی ماندن نیروهای آمریکایی در کشورشان چه در کوتاه مدت و چه زمان طولانی هستند. کمیته سنی علمای عراق نیز با صدور بیانیه‌ای اظهارات طالبانی را غیرمستدلانه خواند و خاطرنشان کرد که این اظهارات بی اعتنایی به خشم مردم از حضور نظامیان آمریکایی در عراق و کشتارها و بازداشت‌های آنها و تخریب اموال مردم توسط این نیروهاست. 
آغاز عملیات امنیتی نیروهای انگلیسی
در بصره
یک سخنگوی نظامی انگلیس از آغاز عملیات امنیتی نیروهای انگلیسی و عراقی موسوم به سندباد در شهر بصره واقع در جنوب عراق خبر داد. 
سرگرد چارلز بربریدج گفت نیروهای انگلیسی و عراقی دیروز عملیات موسوم به سندباد را برای برقراری امنیت و بازسازی شهر بصره در جنوب عراق آغاز کردند. 
وی تصریح کرد، در این عملیات تلاش خواهد شد امنیت به شهر بصره بازگردد و زمینه انتقال کنترل امنیتی این شهر به نیروهای عراقی فراهم شود و از شمار نیروهای تحت فرمان آمریکا در این شهر کاسته شود. این سخنگو افزود: این عملیات احتمالا تا ماههای نخست سال آینده ادامه خواهد داشت. 
آغاز پاکسازی وزارت کشور عراق
وزارت کشور عراق برای پاکسازی این وزارتخانه از افراد فاسد ۱۳۰۰ نفر از نیروهای خود را اخراج کرد. 
احمد طاها مدیر روابط عمومی وزارت کشور عراق افزود: ۶۰ تن از اخراج شدگان از افسران تحت امر این وزارتخانه هستند و برخی از آن‌ها دارای رتبه‌های عالی و بلندپایه نظامی هستند. 
این مقام مسئول در وزارت کشور عراق گفت، برخی نیروهای این وزارتخانه نیز به خاطر در اختیار قرار دادن اطلاعات محرمانه به دیگران و گرفتن رشوه از آن‌ها بازداشت شده‌اند. 
در این حال برخی از منابع نیز فساد اداری و مالی را از مهمترین علت‌های اخراج نیروهای وزارت کشور عراق می‌دانند. 

رئیس جمهوری برزیل: در انتخابات پیروز می‌شوم

واحد مرکزی خبر: براساس نتایج نظرسنجی‌ها لوئیس ایناسیو لولا داسیلوا در انتخابات ریاست جمهوری برزیل نزدیک به ۵۰ درصد از آرا را به دست خواهد آورد و جرالدو الکمین رقیب سوسیال دموکرات وی فقط ۲۰ درصد آرا را از آن خود خواهد کرد. 
در کنار انتخابات ریاست جمهوری برزیل، انتخابات اعضای مجمع ملی و یک سوم اعضای مجلس سنا و همچنین استانداران و نمایندگان ۲۷ ایالت این کشور نیز برگزار می‌شود. 
۱۲۶ میلیون نفر واجد شرایط رأی دادن در این انتخابات هستند و چنانچه هیچ یک از نامزدهای انتخاباتی حدنصاب لازم را به دست نیاورند، انتخابات به دور دوم کشیده شده و در بیست ونهم اکتبر هفتم آبان ماه برگزار خواهد شد. 
داسیلوا در اکتبر سال ۲۰۰۲ میلادی با کسب ۶۱ درصد از آرا رئیس جمهور شد. 

دفاع میشل عون از حزب الله لبنان

گروه بین الملل - در شرایطی که پس از پیروزی مقاومت لبنان بر ارتش اسرائیل و تقویت پایگاه مردمی این تشکل مردمی، تعدادی از گروه‌های سیاسی لبنان سعی در تخطئه آن دارند دیروز میشل عون از رهبران مسیحی لبنان و نخست وزیر اسبق این کشور گفت: حزب الله یک جریان کاملا مستقل است. 
رهبر جریان آزاد لبنان در گفت و گو با روزنامه لیبراسیون چاپ فرانسه گفت: تجربه من در دوران نخست وزیری سالهای ۱۹۹۸ تا ۱۹۹۰ نشان می‌دهد که حزب الله وابسته به هیچ کشوری نیست. 
عون تاکید کرد: حزب الله لبنان به آتش بس احترام خواهد گذاشت. وی افزود: نیروهای بین المللی باید از نقض شدن تعهدات اسرائیل بیمناک باشند زیرا این سبب خواهد شد درگیری دیگری به وجود آید. عون گفت: حزب الله لبنان به اندازه رفیق حریری نخست وزیر اسبق لبنان و شبه نظامیان مسیحی با سوریه همکاری نکرده است. 
عون تاکید کرد همه لبنانیها به غیر از من با تشویق آمریکا و فرانسه و حتی خود پاپ با سوریه همکاری کردند. 
وی درباره جنگ اخیر در لبنان گفت: حزب الله لبنان در چهارچوب بازی معمول با هدف مبادله اسیران دو سرباز اسرائیلی را به اسارت گرفت اما اسرائیل با تهاجمی گسترده به این اقدام پاسخ داد. 
به موازات این خبر، برخی محافل مطبوعاتی در لبنان به نقش فزاینده ماموران اطلاعاتی برخی از کشورهای عربی در لبنان بر ضد مقاومت اسلامی اشاره می‌کنند. در همین مورد، روزنامه السفیر چاپ لبنان به نقل از برخی محافل سیاسی عربی، نقش سازمان اطلاعات و امنیت دولت اردن را در سازمان‌های امنیتی لبنان روبه افزایش دانست. 
السفیر نوشت با هدف پیگیری مسائل مربوط به مقاومت اسلامی و پایگاه مردمی آن، ماموران امنیتی از کشورهای اردن، مصر و عربستان در سازمانهای امنیتی لبنان رخنه کرده‌اند. 
در همین حال، منابع سیاسی آگاه در بیروت از گفت و گوهای سیاسی گسترده‌ای با میانجیگری یک کشور عربی در لبنان پرده برداشتند. 
به گزارش شبکه تلویزیونی الجزیره این منابع در مصاحبه با روزنامه عکاظ چاپ عربستان سعودی هدف از این گفت و گوها را دستیابی به یک توافق سیاسی بین گروه‌ها و تشکل‌های مختلف در لبنان اعلام کردند. به گفته این منابع نبیه بری رئیس مجلس نمایندگان لبنان نقش اصلی را در این گفت و گوها ایفا می‌کند و این تحرک وی نیز مورد حمایت کشورهای عربی قرار دارد. 
یک میلیون بمب خوشه‌ای در جنوب لبنان
سازمان‌های وابسته به سازمان ملل در لبنان اعلام کردند حدود یک میلیون بمب خوشه‌ای از جنگ اخیر رژیم صهیونیستی بر ضد لبنان در مناطق جنوبی این کشور باقی مانده است. 
وجود این تعداد بمب در خیابان‌ها، منازل و کشتزارها خطری جدی برای ساکنان جنوب لبنان به شمار می‌رود. 
این بمب‌ها که بسیاری از آنها در آخرین روزها و ساعات جنگ اخیر رژیم صهیونیستی، بر ضد مردم لبنان بر مناطق مختلف جنوب این کشور ریخته شد، تاکنون به شهادت چهارده نفر و زخمی شدن بیش از نود نفر دیگر منجر شده است که حال برخی از آنان وخیم گزارش شده است. 

شایدیک ژنرال بازنشسته نخست وزیر جدید تایلند شود

گروه بین المللروزنامه بانکوک پست در شماره دیروز خود نوشت به رغم این که حاکمان نظامی تایلند در نظر دارند یک غیرنظامی را به عنوان نخست وزیر آینده این کشور منصوب کنند سورایود چولانونت، ژنرال بازنشسته ارتش تایلند که از نزدیکان پادشاه این کشور به شمار می‌رود تمایل خود را برای فعالیت در این سمت اعلام کرده است. 
به گزارش خبرگزاری فرانسه از بانکوک، دیگر روزنامه‌ها و رسانه‌های عمومی تایلند همچنان سوپاچای پانیچپاکدی، مدیرکل سازمان تجارت جهانی و دبیرکل کنونی کنفرانس تجارت و توسعه سازمان ملل متحد را نخست وزیر آینده تایلند نمی‌دانند. روزنامه بانکوک پست دیروز نوشت حاکمان نظامی تایلند که در تاریخ نوزدهم سپتامبر تاکسین شیناواترا نخست وزیر تایلند را از سمت خود برکنار کردند با سورایود چولانونت فرمانده پیشین نیروی زمینی تایلند و فرمانده ارشد سابق نیروهای مسلح این کشور تماس گرفته‌اند اما هنوز تصمیمی درباره انتصاب وی به عنوان نخست وزیر آینده تایلند اتخاذ نشده است. 
سورایود چولانونت که از اعضای کمیته مشاوران پادشاه تایلند بوده است فردی محبوب و محترم و از حمایت گسترده ارتش تایلند برخوردار است. روزنامه بانکوک پست افزود: ژنرال سورایود چولانونت هنوز به پیشنهاد حاکمان نظامی تایلند پاسخ نداده و در عین حال احتمال تصدی سمت نخست وزیری تایلند را منتفی ندانسته است. 

رضایت رومانی از پیوستن این کشور به اتحادیه اروپا

ایرنا: ترایان باسسکو رئیس جمهوری رومانی با ابراز خرسندی از موافقت کمیسیون اتحادیه اروپا درباره عضویت در این اتحادیه گفت: رومانی به هدف خود رسیده است. 
کمیسیون اتحادیه اروپا روز سه شنبه در استراسبورگ فرانسه، با عضویت دو کشور رومانی و بلغارستان از اول ژانویه سال ۲۰۰۷ میلادی در این اتحادیه موافقت کرد. 
رئیس جمهوری رومانی پس از این تصمیم کمیسیون اتحادیه اروپا به خبرنگاران اظهار داشت: عضویت در اتحادیه اروپا به تنهایی موجب افزایش سطح زندگی شهروندان رومانی نخواهد شد. 
وی تاکید کرد: باید راههایی برای ائتلاف با کشورهای عضو اتحادیه اروپا جهت افزایش سطح زندگی در رومانی پیدا کرد. 
آنکا بوآگیو وزیر امور اروپای دولت رومانی نیز با اشاره به این که این کشور شرایط سخت اتحادیه اروپا را عملی ساخته است، گفت: ما به خوبی می‌دانیم که برخی از کشورها نسبت به عضویت رومانی در اتحادیه اروپا بدبین هستند. 
وی با تاکید بر این که علت اصلی این بدبینی‌ها بی اطلاعی از شرایط رومانی است، افزود: بسیاری از کشورهای غربی تنها وضعیت غم انگیز رومانی پس از سقوط نیکولای چاوشسکو قدرت حاکم در دوران کمونیستی را در نظر دارند. 
این وزیر رومانی تاکید کرد که رومانی سال ۲۰۰۶ میلادی یک کشور دیگری است. 
در حالی که دو کشور رومانی و بلغارستان با پاسخ آری اتحادیه اروپا برای عضویت در این اتحادیه روبه رو شده‌اند اما کارشناسان معتقدند که این به معنای آری، اما است. 
گزارش کمیسیون اتحادیه اروپا در خصوص پیشرفت اصلاحات در این دو کشور جنوب شرق اروپا بسیار انتقادی بوده به همین دلیل برای عضو آنها وظایف سختی مقرر کرده است. 
به طور نمونه رومانی و بلغارستان در خصوص وضعیت داخلی و قضایی همچنان تحت نظارت بروکسل قرار خواهند داشت تا نقاط ضعف این دو کشور در خصوص مبارزه با فساد رفع شود. 
اتحادیه اروپا همچنین از کشورهای مذکور خواسته است که هرچه سریع‌تر مسایل مربوط به جرایم سازمان یافته، حقوق بشر و تجارت کودکان را رسیدگی کند. 
اکنون پس از موافقت کمیسیون اتحادیه اروپا در خصوص عضویت رومانی و بلغارستان باید سران ۲۵ کشور عضو اتحادیه اروپا نیز در این باره تصمیم بگیرند. 

درخواست رئیس جدید آژانس دفاعی ژاپن برای تبدیل این نهاد به وزارتخانه

واحد مرکزی خبر: فومیو کیوما رئیس جدید آژانس دفاعی ژاپن در کابینه شینزو ابه نخست وزیر جدید ژاپن اعلام کرد آژانس دفاعی ژاپن باید به منظور بهبود سیستم مدیریت بحران کشور، به وزارتخانه تبدیل شود. 
به گزارش خبرگزاری آسوشیتدپرس از توکیو، فومیو کیوما که دیروز در کابینه جدید ژاپن به سمت ریاست آژانس دفاعی این کشور منصوب شد، اعلام کرد: ارتقای آژانس دفاعی و تبدیل آن به وزارتخانه برای کمک به روند مبارزه با تروریسم و مقابله با دیگر تهدیدات ضروری به نظر می‌رسد. 
فعالیت نظامیان ژاپنی در چارچوب قانون اساسی صلح طلبانه این کشور به شدت محدود شده است و آژانس دفاعی به جای برخورداری از وزارتخانه‌ای مستقل، از دفاتر وابسته به کابینه محسوب می‌شود. گفتنی است شینزو ابه نخست وزیر جدید ژاپن قول داده است به منظور اعطای آزادی عمل بیشتر به نظامیان و تبیین سیاست خارجی کارآمدتر در برخی مفاد قانون اساسی کشور بازنگری کند. 
از طرف دیگر به نوشته روزنامه انگلیسی گاردین، انتخاب شینزو ابه سمت رهبر حزب حاکم لیبرال دمکرات ژاپن و نخست وزیر جدید این کشور توام با عواقب و آثاری برای ژاپن و شرق آسیا خواهد بود. 
گاردین در وصف نخست وزیر جدید ژاپن می‌نویسد: ابه اولین نخست وزیر ژاپن است که پس از جنگ جهانی دوم به دنیا آمده است و شرایط تاریخی که او در آن رشد کرده تفاوت بسیاری با شرایطی که کویزومی با آن روبرو بوده است دارد. 
بی شک همین شرایط به ابه در شکل دادن به تمایلات ملی گرایانه وی کمک کرده و علاوه بر آن ریشه‌های خانوادگی وی نیز آکنده از رسوم و سنت‌های ملی گرایانه بوده است اگر چه ابه از بیان نظرات خود درباره سوابق دوران جنگ ژاپن اجتناب کرده اما روشن ساخته است این نظر را که ژاپن زمانی در آسیا دست به تجاوز و جنگ زده است نمی‌پذیرد. 
علاوه بر این ابه محاکمه رهبران دوران جنگ کشورش را زیر سئوال برده است، کاری که کویزومی هرگز به آن مبادرت نکرد. 
یادآوری تجاوزات ژاپن به چین و کره در دوران جنگ و پیش از آن و تعرض‌های دیگر این کشور به سرزمین‌های دیگر در آسیا هنوز هم باعث رنجش و خشم مردم است و امتناع توکیو از عذرخواهی تنها به این رنجش و غم و اندوه عمیق دامن زده است. 
با انتخاب ابه به سمت نخست وزیری احتمال وخیم ترشدن این رنجش‌ها و تنش‌های برخاسته از آن می‌رود. 

مهمانان کاخ سفید

گروه بین الملل- نیلوفر قدیری: رؤسای جمهور افغانستان و پاکستان دیروز به دعوت جرج بوش میهمان کاخ سفید بودند. هر دوی این میهمانان هم پیمان اصلی آمریکا به شمار می‌آیند اما هیچ یک دیگری را و حتی آمریکا را دوست خود و حتی متحد و هم پیمان نمی‌داند. حامد کرزای رئیس جمهور افغانستان پاکستان را به کمک به ناآرامی‌های طالبان در افغانستان متهم می‌کند. این ناآرامی‌ها باعث فلج شدن دولت کرزای در افغانستان شده است. 
کرزای پیش از دیدار با بوش در کاخ سفید از مشرف خواست مدارس اسلامی در پاکستان را تعطیل کند چرا که دانش آموختگان این مدارس به نیروهای تندرو و نزدیک به طالبان تبدیل می‌شوند. ناتو هم اتهام کرزای به پاکستان مبنی بر اینکه ناآرامی‌های طالبان از سوی پاکستان حمایت می‌شود، تأیید می‌کند. اما مشرف قویا این اتهام را رد کرده و می‌گوید که کرزای قوم اکثریت پشتون در افغانستان را تحریک می‌کند. 
وقتی دولت مشرف با شبه نظامیان محلی طرفدار طالبان در استان قبیله نشین وزیرستان پیمان عدم تهاجم امضا کرد، رهبران ناتو به اندازه کرزای ابراز ناخشنودی کردند. گزارش‌های حاکی از آنکه این پیمان را ملامحمدعمر رهبر طالبان مستقیما منعقد کرده است، این گمانه را تقویت کرد که پاکستان به طور جداگانه با طالبان به صلح رسیده است. کشورهای اصلی عضو ناتو که نیروهای آنها مشغول نبرد با طالبان در جنوب افغانستان هستند یعنی انگلیس، کانادا، استرالیا و هلند، ضرب الاجلی خطاب به مشرف صادر کرده‌اند که یا طالبان را سرکوب کرده و رهبران آن را در پاکستان دستگیر کند و یا با پیامدها و عواقب سختی روبه رو شود. با این حال ناتو این موضوع را به بوش سپرده تا در مهمانی شام کاخ سفید آن را حل کند. 
کشورهای عضو ناتو بر این توافق دارند که باید به پاکستان فشار آورد تا حمایت از طالبان را متوقف کرده و فرماندهان طالبان در شهر کویته را دستگیر کند. ناتو معتقد است که شهر کویته مرکز فرماندهی کنترل و پشتیبانی لجستیک عملیات طالبان است. 
در این میان انگلیس ناتو را از فشار آشکار به پاکستان و رویارویی با این کشور بر حذر می‌دارد و اهمیت حیاتی همکاری اطلاعاتی پاکستان در خنثی کردن توطئه‌های بزرگ القاعده را به دیگر کشورها یادآوری می‌کند. 
مشرف از بعد از یازده سپتامبر با دو کارت مهم همکاری در جنگ با القاعده و حمایت از شبه نظامیان مرتبط با آن، بازی کرده است. 
پاکستان حامی و مغز متفکر طالبان در دهه ۱۹۹۰ بود. از نظر اسلام آباد طالبان حافظ منافع منطقه‌ای این دولت بود. حملات ۱۱ سپتامبر مشرف را با یک معمای بدون جواب روبه رو کرد. مهمانانی که در همسایگی پاکستان جا خوش کرده بودند مهمترین متحد بین المللی پاکستان یعنی آمریکا را مورد حمله قرار داده بودند و مشرف تردیدی نداشت که آمریکا پاسخ شدیدی به این حملات می‌دهد. به گفته خود مشرف تهدید واشنگتن به بمباران پاکستان تردیدی برای مشرف باقی نگذاشت. پاسخ فوری اسلام آباد فشار به طالبان برای تحویل اسامه بن لادن بود. اما شورای طالبان با این خواسته موافقت نکرد و در نتیجه مشرف به سوی آمریکا رفت. 
اما شکی نیست که محبوبیت اسامه بن لادن و ملاعمر در پاکستان بیشتر از جرج بوش است. 
به همین دلیل نزدیکی به آمریکا برای مشرف پیامدهای داخلی سنگینی داشت. اما مهمانان بوش در کاخ سفید یک نقطه اشتراک دارند و آن این است که برای باقی ماندن در قدرت به توافق با دیگران نیازمند هستند. کرزای به ارتش و جنگ سالاران نیاز دارد و مشرف به نیروهای امنیتی و جلب نظر گروههای شبه نظامی. اما مشکل اینجاست که آنچه مشرف برای بقای خود مجبور به انجام آن است در حقیقت آینده و شرایط کرزای را به خطر می‌اندازد و حل این موضوعات در یک مهمانی شام به تنهایی ممکن نیست. 

کوتاه از سیاست جهان

هشدار چاوز به آمریکا
ایرنا: دولت ونزوئلا در اعتراض به بازداشت وزیر امورخارجه خود در فرودگاه نیویورک، سفیر آمریکا در کاراکاس را احضار خواهد کرد. 
به گزارش آسوشیتدپرس از کاراکاس، هوگو چاوز رئیس جمهور ونزوئلا هشدار داد که ونزوئلا ممکن است در صورت تکرار این حادثه، به اقدامات مشابهی دست بزند. نیکلاس مادورو وزیر امورخارجه ونزوئلا می‌گوید که مقامات آمریکا در فرودگاه جان اف کندی نیویورک روز شنبه هنگامی که وی قصد داشت پس از حضور در اجلاس مجمع عمومی سازمان ملل با یک پرواز به کشورش بازگردد، کوشیدند وی را مورد تفتیش قرار داده و به دستهایش دستبند بزنند. چاوز به خبرنگاران گفت: ما یادداشت اعتراضیه‌ای صادر خواهیم کرد و در این یادداشت اعتراضیه گفته شده است در صورت تکرار این حادثه، ما مجبور خواهیم شد حداقل رفتار مشابهی در مورد هرکس انجام دهیم. 
چاوز همچنین مقامات آمریکا را به دلیل این اظهارنظر که ونزوئلا در صورت انتخاب شدن به عنوان یک عضو شورای امنیت سازمان ملل، موجب عدم کارایی این شورا خواهد شد، مورد حمله قرار داد. وی در کاخ ریاست جمهوری به خبرنگاران گفت: این امر گواه دیگری بر این است که دولت آمریکا چگونه خود را مالک جهان می‌داند. این آمریکاست که باید شورای امنیت را ترک کند. آمریکا ضمن رد درخواست عضویت ونزوئلا در شورای امنیت از عضویت گواتمالا به جای این کشور حمایت می‌کند. 
نشست وزرای دفاع ناتو در اسلوونی
ایرنا: وزرای دفاع سازمان پیمان آتلانتیک شمالی (ناتو) روزهای پنجشنبه و جمعه نشست دو روزه‌ای را در پورتوروز اسلوونی برگزار می‌کنند که ماموریت ناتو در افغانستان از محورهای مذاکرات آن خواهد بود. 
در این نشست که غیررسمی است، در مورد مسائلی چون افزایش نیروی ناتو در افغانستان و ضرورت تشدید تلاش‌های جامعه بین المللی برای بازسازی این کشور، گفت وگو می‌شود. 
جان کالستون معاون دبیر کل سیاست و برنامه ریزی دفاعی سازمان ناتو به خبرنگاران گفت: تا جائی که به افغانستان مربوط می‌شود، وزرای دفاع درصدد نشان دادن سمت وسوی اهداف سازمان و جایگاهی که در آن قرارداریم، هستند. حدود ۲۰هزار نظامی ناتو در افغانستان در چارچوب ماموریت نیروی بین المللی کمک به تامین امنیت این نهاد فعالیت می‌کنند. 
این ائتلاف نظامی پس از مواجهه با مقاومت طالبان در جنوب افغانستان، خواهان اعزام دو هزار و ۵۰۰نظامی دیگر شده است. وزرای دفاع ناتو هر سال یک نشست رسمی و دو گردهمایی غیررسمی برگزار می‌کنند. 
طرح جدید کنگره برای برخورد با عاملان عملیات
مسلحانه بر ضد آمریکا
واحد مرکزی خبر: نمایندگان کنگره آمریکا اعلام کردند براساس طرحی که این هفته در کنگره به بحث گذاشته خواهد شد اختیارات دولت جرج بوش رئیس جمهور آمریکا برای بازداشت اتباع خارجی به اتهام مبارزه مسلحانه بر ضد این کشور افزایش خواهد یافت. 
به گزارش خبرگزاری رویترز از واشنگتن دموکراتهای آمریکایی از تغییراتی که جمهوریخواهان آمریکا در لحظات نهایی پیش از ارائه طرح در بخش نحوه محاکمه مظنونان تروریسم اعمال کرده‌اند نارضایتی خود را اعلام کردند. براساس این طرح علاوه بر افرادی که به طور مستقیم در عملیات تروریستی دست دارند افرادی که از گروههای تروریستی حمایت مالی و تسلیحاتی و حمایت‌های دیگر می‌کنند نیز در حکم افرادی تلقی خواهند شد که بر ضد آمریکا مبارزه مسلحانه صورت داده‌اند. 
یکی از نمایندگان جمهوریخواه آمریکا گفت: افرادی که بر ضد متحدان آمریکا نیز اقداماتی مشابه صورت دهند شامل این قانون خواهند شد. 
گفتنی است، دولت بوش اعلام کرده است بیشتر زندانیانی که در زندان گوانتانامو نگهداری می‌شوند افرادی به شمار می‌روند که بر ضد آمریکا مبارزه مسلحانه صورت داده‌اند و می‌توان آنها را تا مدت زمان نامعین در بازداشت نگه داشت. 
بودجه پنتاگون ۷۰ میلیارد دلار دیگر افزایش یافت 
ایرنا: نمایندگان مجلس آمریکا با تخصیص ۷۰ میلیارد دلار دیگر برای اجرای عملیات عراق و افغانستان به وزارت دفاع این کشور (پنتاگون) موافقت کردند. شبکه تلویزیونی سی ان ان با اعلام این خبر افزود: به نظرمی رسد این بودجه اضافی تا پایان هفته به تصویب نمایندگان سنای آمریکا برسد. 
با احتساب این مبلغ، بودجه اختصاص یافته برای دو جنگ در افغانستان و عراق بالغ بر ۵۰۰ میلیارد دلار خواهد شد که بخش اعظم آن صرف هزینه جنگ عراق خواهد شد. 
از ۷۰ میلیارد اعتبار یادشده، مبلغ ۲۳ میلیارد دلار صرف جایگزینی و بازسازی تجهیزاتی خواهد شد که در جریان این دو جنگ از بین رفت. 
انتقاد مسکو از گزارش سالانه وزارت خارجه آمریکا
در مورد وضع مذاهب روسیه
ایرنا: وزارت امور خارجه روسیه با انتشار بیانیه‌ای، گزارش سالانه وزارت امور خارجه آمریکا در مورد وضع مذاهب در روسیه را خلاف واقعیت خواند. در این بیانیه آمده است: در گزارش وزارت امور خارجه آمریکا در بخش وضع مذاهب روسیه، طبق معمول اطلاعات منفی ارائه شده و مجموعه‌ای از ایرادهای بی اساس تکراری به روسیه وارد شده است. 
بیانیه می‌افزاید: در این گزارش از جمله ادعا شده که قوانین روسیه محدودیتهایی را برای مذاهب ایجاد می‌کنند. 
در گزارش وزارت امور خارجه آمریکا از جمله ادعا شده که در روسیه مسلمانان مورد آزار قرار می‌گیرند و بدون پرس و جو، آنها را در ردیف افراط گرایان و تروریست‌ها قرار می‌دهند
در بیانیه وزارت امور خارجه روسیه با اشاره به این که انتظار ارزیابی سنجیده و غیرمغرضانه از گزارش آمریکا نمی‌رفت، تاکید شده است: گزارش وزارت امور خارجه آمریکا همچون سالهای گذشته موارد اشتباه دارد و در آن ارزیابی‌های غیرصحیح ارائه شده و بیشتر اطلاعات آن کهنه است. 
ترکیه از اعمال تبعیض اتحادیه اروپا
بر ضد خود شکایت دارد
واحد مرکزی خبر: رجب طیب اردوغان نخست وزیر ترکیه از اتحادیه اروپا خواست تا موضع عادلانه و عینی در قبال کشورش اتخاذ کند و معیارهای جدیدی برای الحاق به ترکیه تحمیل نکند. 
به گزارش خبرگزاری فرانسه از استانبول اردوغان در میزگردی که هفته نامه انگلیسی اکونومیست در استانبول برگزار کرده بود گفت: من کشورهای عضو اتحادیه اروپا را به رفتاری عادلانه و عینی فرا می‌خوانم. ما خواهان تبعیض در قبال نامزدی ترکیه نیستیم. 
اردوغان گفت ترکیه هرگونه معیار جدیدی را که بخواهد در طول بازی به این کشور تحمیل شود نخواهد پذیرفت. وی گفت بازی آغاز شده است و نمی‌توان مقررات بازی را تغییر داد. نخست وزیر ترکیه اطمینان داد که دولت وی که به کندکردن روند اصلاحات متهم است همچنان به اجرای بهینه اصلاحات اقتصادی که برای نزدیک شدن به باشگاه اروپایی‌ها ضروری است ادامه خواهد داد و با وجود مخالفت بسیاری از کشورهای اروپایی با ورود ترکیه به اتحادیه اروپا عقب نشینی در این زمینه امکان پذیر نیست. 

بررسی چگونگی ایجاد و شکستن دیوار صوتی
هنگامی که آسمان می‌شکافد

ترجمه؛ عمید نمازی خواه
از اولین پرواز بشر که کمتر از یک دقیقه به طول انجامید و با هواپیمایی که حاصل تحقیقات و ساخت برادران رایت بود بیش از صد سال می‌گذرد و صنعت هوانوردی هر روز یک فناوری جدید را در خود می‌پروراند. در میان تمامی خصوصیات یک هواپیما، سرعت یک مشخصه چشمگیر است و همواره مهندسان و طراحان صنعت هوا فضا در تلاش برای افزایش سرعت وسایل هوایی هستند. 
تا قبل از ظهور موتورهای جت رسیدن به سرعت صوت غیرقابل باور بود زیرا با امکانات و عملکرد موتورهای پیستونی، نمی‌توانستند از سد نیروی مقاوم عظیمی که هوا در محدوده سرعت صوت ایجاد می‌کرد بگذرند و به همین دلیل محدوده سرعت صوت را دیوار صوتی نامیدند. تا این که با اختراع موتور جت و با طراحی‌های تصحیح شده وسایل هوایی برای اولین بار خلبان چاک ییگر با هواپیما x-۱ آسمان را شکافت و موفق به شکستن دیوار صوتی شد. واژه دیوار صوتی و شکستن آن را در رسانه‌ها و اخبار بسیار شنیده‌ایم و در این نوشتار قصد داریم مختصری از چگونگی و خصوصیات دیوار صوتی توضیح دهیم. 
در آغاز دوران هوانوردی ابتدایی، هواپیماها بیشتر با سرعت‌های بسیار پایین نسبت به هواپیماهای امروزی پرواز می‌کردند و سرعتشان به بیشتر از ۳۰۰ کیلومتر در ساعت نمی‌رسید؛ در حالی که چنین سرعتی، سرعت مطلوب برای تیک آف یا برخاست یک هواپیمای جنگنده امروزی است و رسیدن به چنین سرعتی، مستلزم تلاش بسیار و فشار آوردن بیش از حد به موتور نیست. اما رفته رفته، سرعت هواپیماها حتی با موتورهای پیستونی به گاه بالای ۶۵۰ کیلومتر در ساعت رسیده و از آن زمان بود که دانشمندان علوم آیرودینامیک دریافتند که با افزایش سرعت، به تدریج میزان پسا (نیروی مقاوم هوا) افزایش پیدا کرده و در سرعت معینی، دیگر هواپیما قادر به سرعت گرفتن نبوده گاه نیز وامانده (stall) می شوند. در آن زمان، علت این موضوع بدین گونه بیان شد که با افزایش سرعت، به تدریج سرعت گردش انتها یا نوک پره‌های پروانه موتور، به سرعت صوت نزدیک شده و سرانجام در حداکثر سرعت یک هواپیمای پیستونی که حدود ۹۵۰ کیلومتر است، سرعت انتهای پره‌ها از سرعت صوت گذشته و پسا یا درگ بسیاری ایجاد می‌شود که خود مانع سرعت گرفتن بیشتر هواپیماست. 

در چنین سرعت هایی، پروانه موتور هواپیماهای پیستونی، نه تنها تراست یا نیروی رانش تولید نمی‌کند، بلکه در اثر سرعت بسیار زیاد، تبدیل به یک دیسک یا دایره توپر چرخنده می‌شود که جز ایجاد درگ و پسا، کار دیگری انجام نمی‌دهند. دانشمندان آیرودینامیک آن زمان این حد را یک محدوده سرعت یا همان دیوار صوتی در نظر گرفته و بسیاری از آنان نیز بر این عقیده بودند که گذشتن از دیوار صوتی و پشت سرگذاشتن آن، کار غیرممکن است اما با ورود به عصر جت و پیشرفت علم آیرودینامیک، همه ما شاهد هستیم که این کار برای جنگنده‌های امروزی کاری بس سهل و آسان است. 
حال، پس از بررسی تاریخچه آن، بهتر است به اصل موضوع بپردازیم و نخست، ببینیم که خصوصیات صوت و دیوار صوتی چیست و چرا گذر از آن نیازمند قدرت و کشش و توانایی زیادی است. صوت، در شرایط عادی (دما، فشار و … معمولی) در سطح دریا دارای سرعتی معادل ۳۳۲ متر بر ثانیه یا ۱۹۵, ۱ کیلومتر بر ساعت است که این سرعت، با افزایش ارتفاع و کاهش فشار و تراکم هوا، کاهش یافته و در ارتفاعات بالاتر، صوت فواصل را با سرعت کمتری می‌پیماید. 
این مسأله بدین صورت است که صوت همان طور که می‌دانیم، از طریق ضربات ملکول‌های هوا به یکدیگر و انتقال انرژی آن‌ها فضا را طی می‌کند و هرچه تعداد ملکول‌ها در یک حجم معین بیشتر باشند، انتقال انرژی زودتر صورت پذیرفته و صوت با سرعت بیشتری انتقال می‌یابد؛ چنان که سرعت صوت در مایعات بیشتر از هوا و در جامدات بسیار بیشتر از مایعات و هوا و معادل ۶۰۰۰ کیلومتر بر ساعت است. پس در نتیجه افزایش ارتفاع، تعداد ملکول‌ها در یک حجم معین کاهش یافته و صوت با سرعت کمتری فضا را می‌پیماید. دیوار صوتی، شیئی فیزیکی و قابل روئیت نیست؛ بلکه به دلیل این که گذشتن از سرعت صوت نیازمند توان بسیار بالای موتور و آیرودینامیک خوب است، این حد را یک مانع برای رسیدن به سرعت‌های بالاتر دانسته و از آن به نام دیوار صوتی یاد می‌کنند. عدد ماخ، در حقیقت همان نسبت سرعت شیء پرنده یا همان هواپیما به سرعت صوت محیط است که به احترام دانشمندی آلمانی که برای اولین بار چنین مقیاسی را در نظر گرفت، آن را ماخ نام نهادند. 
پس عدد ماخ، کمیتی متغیر است و بسته به خصوصیات هوا مانند دما و فشار، تغییر کرده و کاهش یا افزایش می‌یابد. اما حال که با عدد ماخ آشنا شدیم، به مهم‌ترین و اصلی‌ترین عامل ایجاد دیوار صوتی یعنی همان امواج ضربه ای (shockwaves) پرداخته و دلیل ایجاد درگ و پسای زیاد را در سرعت‌های نزدیک سرعت صوت، بررسی خواهیم کرد. امواج ضربه‌ای در حقیقت همان عامل اصلی ایجاد دیوار صوتی هستند. امواج ضربه‌ای، تغییری ناگهانی در فشار و دمای یک لایه از هواست که می‌تواند به لایه‌های دیگر منتقل شده و به صورت یک موج فضا را بپیماید. برای درک بهتر مطلب، وقتی که سنگی در آب انداخته می‌شود، موج هایی در آب به وجود می‌آیند که به سمت خارج در حال حرکتند. این امواج، نتیجه افزایش سرعت یا اعمال نیرو به لایه‌ای از ملکول‌های آب است که قادر به انتقال به لایه‌های دیگر است و امواج ضربه‌ای نیز، همان امواج درون آب هستند، با این تفاوت که آن‌ها در سیالی دیگر به جای آب به نام هوا، تشکیل می‌شوند. 
در سرعت‌های نزدیک سرعت صوت، فرضیه غیرقابل تراکم بودن هوا رد شده و ضریب تراکم هوا به ۱۶ می‌رسد، که مقداری غیرقابل چشم پوشی است. در این سرعت‌ها هوای جلوی بال یا ملخ به شدت متراکم گشته و دما و فشار آن به طرز قابل توجهی افزایش می‌یابد، همین مسأله، یکی از عوامل ایجاد امواج ضربه‌ای است. 

هواپیما با حرکت خود در هوا، نظم فشار هوای محیط را بر هم می‌زند و همانند قایقی که در آب در حال حرکت است، امواجی از آن ساطع شده و به دلیل این که این امواج با سرعت صوت حرکت می‌کنند و هواپیما زیر سرعت صوت در حال سیر است، از آن دور می‌شوند. اما کم کم، با نزدیک شدن به سرعت‌های نزدیک صوت و حدود سرعت صوت، این امواج فرصت دور شدن از هواپیما را نداشته و در جلوی بال متراکم می‌شوند. در مناطقی از بدنه هواپیما که سطوح ناموزونی نسبت به جهت حرکت هواپیما دارد، سرعت گذر هوا افزایش یافته و براساس اصل برنولی، با افزایش سرعت سیال، فشار آن کاهش می‌یابد. در چنین سرعت هایی هوای اطراف این سطوح به سرعت صوت می‌رسد، گرچه هواپیما هنوز به سرعت صوت نرسیده باشد. 
در نتیجه رسیدن بعضی سطوح به سرعت صوت، امواج ضربه‌ای تولید شده و درگ یا پسای فراوانی را قبل از رسیدن به سرعت صوت تولید می‌کنند، که همین مسأله گذر از دیوار صوتی را مشکل می‌کند. به سرعتی که در آن حداقل یکی از سطوح هواپیماها به سرعت صوت رسیده باشد، گرچه این پدیده در مورد خود هواپیما صادق نباشد، عدد ماخ بحرانی یا critical mach number می‌گویند. عدد ماخ بحرانی را می‌توان به سرعتی که نمودار پسا در مقابل سرعت سیر صعودی می‌گیرد، نیز تعریف کرد. 
در این سرعت، فرامین هواپیما کم کم شروع به درست جواب ندادن کرده و حالتی شبیه به کوبیدن بر روی بال توسط امواج ضربه‌ای به وجود می‌آید که با گذر از دیوار صوتی، فرامین هواپیما به حالت طبیعی خود بازمی گردند. بنابراین، در سرعتی که هواپیما به عدد ماخ بحرانی خویش می‌رسد، پسا به دلیل ایجاد امواج ضربه‌ای به طور قابل توجهی افزایش می‌یابد، پس، باید تلاش برآن باشد تا عدد ماخ بحرانی هر چه بیشتر با بهبود ویژگی‌های آیرودینامیکی افزایش یابد، چون اگر این اتفاق در سرعت‌های پایین‌تر رخ دهد، هواپیما نیز باید از سرعت پایین‌تری جدال با افزایش پسا را شروع کند. حال ببینیم که چرا با تولید امواج ضربه‌ای، پسا افزایش می‌یابد. قانونی که مبحث دیوار صوتی بیان می‌کند که هر جریان هوایی که از یک موج ضربه‌ای بگذرد، موج ضربه‌ای انرژی جنبشی آن را گرفته و در خود تبدیل به گرما و افزایش فشار می‌کند، در نتیجه سرعت جریان هوای گذرنده از موج ضربه‌ای به میزان قابل توجهی کاهش می‌یابد. 
با کاهش سرعت جریان هوا در جلوی بال‌ها در سرعت‌های نزدیک سرعت صوت، تلاش پیشرانه یا موتورهای هواپیما باید چند برابر شود تا اثر کاهش سرعت در اثر موج ضربه‌ای را خنثی کند. در صورتی که عدد ماخ بحرانی هواپیمایی پایین باشد، در سرعت‌های پایین باید نیروی رانشی هواپیما چند برابر شود که مصرف سوخت فوق العاده‌ای را برای گذر از دیوار صوتی به دنبال خواهد داشت؛ اما در صورت بالا بودن عدد ماخ بحرانی، هواپیما فقط مدت کوتاهی نیازمند قدرت و کشش بسیار زیاد برای شکستن دیوار صوتی است. با اعمال نیروی فراوان رانشی، سرانجام هواپیما بر مشکل پسای زیاد فائق آمده و از دیوار صوتی می‌گذرد. در نتیجه این عمل، امواج تولید شده توسط هواپیما از آن جا مانده و پشت سر هواپیما حرکت می‌کنند. 
در این حالت، وضعیت به حالت عادی بازگشته و پسای ایجاد شده به وضعیت نرمال باز می‌گردد. بعضی از هواپیماها از تمام نیروی پس سوزشان یا ۱۰۰ قدرت موتور برای گذر از دیوار صوتی و یا سرعت ۱۹۵, ۱ کیلومتر بر ساعت استفاده می‌کنند، در حالی که در سرعت‌های بسیار بالاتر، تنها از ۳۰ قدرت موتور برای رانش به جلو بهره می‌جویند. با دقت در این مثال، می‌توان به خوبی افزایش درگ و پسا و قدرت فراوان لازم برای غلبه بر آن در سرعت‌های نزدیک به سرعت صوت را درک و تجزیه و تحلیل نمود. 
امواج ضربه‌ای توسط هواپیما در سرعت صوت، بسیار قدرتمند می‌باشند، چنان که در صورت پرواز هواپیما نزدیک به زمین و گذر آن از دیوار صوتی، امواج ضربه‌ای با منتهای قدرت به اجسام زمینی مانند شیشه‌های منازل و ساختمان‌ها برخورد کرده و باعث شکستن آن‌ها می‌شود، یا حتی اگر شخصی در معرض امواج ضربه‌ای به طور مستقیم قرار گیرد، احتمال از دست دادن شنوایی و پاره شدن پرده گوش بسیار است. از امواج ضربه‌ای، در بمب‌ها و تسلیحات دیگر نیز استفاده می‌شود. بمب‌ها با یک افزایش دما و فشار ناگهانی در لایه هایی از هوا، امواج ضربه ا ی به وجود آورده که از طریق هوا انتقال یافته و باعث شکستن شیشه‌ها و تخریب دیوارها نیز می‌شود. 
اگر شخصی در فاصله‌ای نسبتا نزدیک در فضایی تهی از هوا و خلأ حتی نزدیک یک بمب ده تنی ایستاده باشد، بر فرض منفجر کردن بمب، آسیبی به وی نخواهد رسید، چون هوایی برای انتقال امواج ضربه‌ای وجود ندارد. به دلیل تولید امواج ضربه‌ای در سرعت‌های حدود سرعت صوت، خلبانان سعی می‌کنند فقط مدت کوتاهی در چنین سرعت‌های حدود سرعت صوت پرواز کرده و به زودی از دیوار صوتی گذر کنند، چون پرواز در این سرعت‌ها نیروی بسیار زیاد موتور در نتیجه افزایش فوق العاده میزان مصرف سوخت را در پی دارد. اما حال ببینیم صدایی انفجار مانند که هنگام شکستن دیوار صوتی تولید می‌شود نتیجه چیست. امواج حاصله از حرکت هواپیما یا صدای تولید شده در اثر حرکت، هر بار در سرعت‌های زیر سرعت صوت از هواپیما دور شده و به گوش شنونده می‌رسد. اما با رسیدن هواپیما به سرعت صوت، این صداها دیگر فرصت دور شدن از هواپیما را نداشته و کلا در جلوی هواپیما جمع می‌شوند. 

با گذر از سرعت صوت، صدایی چند ده برابر شده از حرکت هواپیما با هم به گوش شنونده می‌رسد که مانند یک انفجار شدید یا صدای رعد و برقی بسیار قدرتمند است. شاید در تصاویر هواپیماهای در حال گذر از دیوار صوتی، هاله‌ای سفید رنگ را در اطراف هواپیما مشاهده کرده باشید. در هنگام گذر از دیوار صوتی، اگر هواپیما نزدیک به زمین و در محیطی مرطوب با درصد بخار آب زیاد باشد، بخار آب هوا در اثر امواج ضربه‌ای فشرده شده و ابر سفیدی را برای چند ثانیه پدید می‌آورند که همان هاله سفیدرنگ قابل روئیت در تصاویر است. اما از امواج ضربه‌ای در موتورهای جت نیز استفاده می‌شود. 
بدین گونه که، هوای ورودی در موتورهای جت، حتی اگر هواپیما با سرعت‌های بالای صوت پرواز نماید، باید زیر سرعت صوت باشد تا قابلیت احتراق را در موتور داشته باشد. بنابراین، اکثرا در ورودی موتورهای هواپیماهای جنگنده مخروطی را به شکل کامل یا نصف مانند هواپیماهای میگ ۲۱ یا اف ۱۰۴ استارفایتر می‌بینیم، که فلسفه ایجاد این مخروط تولید عمدی امواج ضربه‌ای است. در صورت تولید امواج ضربه‌ای، هوای عبوری از میان آن با سرعت کاهش یافته یا زیر صوت وارد موتور می‌شود و فرآیند احتراق به طور کامل انجام می‌پذیرد. برای انجام پروازهای مافوق صوت، اغلب هواپیماهای جنگنده از مقطع بال‌های ویژه‌ای که عدد ماخ بحرانی را به حداکثر می‌رسانند، استفاده می‌کنند و مقطع بال‌ها معمولا بسیار نازک و متقارن است. 
به عقب برگشتگی بال‌های هواپیماهای مدرن نیز در نتیجه تلاش برای افزایش عدد ماخ بحرانی بوده چرا که آزمایش‌های تونل باد نشان داده که با به عقب برگشتگی بال‌ها به میزان چند درجه عدد ماخ بحرانی به میزان قابل توجهی افزایش می‌یابد، تا جایی که هواپیماهای مسافربری سریع السیر مانند بوئینگ ۷۴۷ که در حدود سرعت صوت یا حدود ۹۸۰ کیلومتر بر ساعت پرواز می‌کنند، نیز به بال هایی به عقب برگشته مجهزند. در برخی از هواپیماها، مانند هواپیمای اف ۱۴ تامکت، از سیستم بال‌های متغیر استفاده شده که در این سیستم، در سرعت‌های پایین که از عدد ماخ بحرانی خبری نیست بال‌ها گسترده می‌شوند و برای فراوانی تولید می‌کنند، ولی رفته رفته با نزدیک شدن به سرعت صوت، کامپیوتر موجود در این سیستم خود زاویه لازم برای افزایش عدد ماخ بحرانی را محاسبه کرده و بال را متناسب با زاویه آن تغییر داده و به عقب برمی گرداند. این سیستم به دلیل هزینه‌های بالا و سنگینی بیش از حد آن، دارای استفاده محدودی است. هواپیماها کلا از نظر سرعت نسبت به سرعت صوت به چند دسته زیر تقسیم می‌شوند: 
* هواپیماهای زیرسرعت صوت یا مادون صوت با محدوده سرعت ۳۵۰ تا ۹۵۰ کیلومتر بر ساعت، subsonic. 
* هواپیماهای حدود سرعت صوت با محدوده سرعت ۹۵۰ تا ۱۲۰۰ کیلومتر بر ساعت، transonic. 
* هواپیماهای سرعت صوت با محدوده سرعت دقیقا سرعت صوت نسبت به محیط sonic. 
* هواپیماهای بالای سرعت صوت یا مافوق سرعت صوت با محدوده سرعت ۱ ماخ تا ۵ ماخ supersonic. 
* هواپیماهای با سرعت بسیار بیشتر از سرعت صوت با محدوده سرعت ۵ ماخ و بالاتر، hypersonic. 
لازم به ذکراست، اولین بار، خلبانی آزمایشی آمریکایی به نام چاک ییگر، با انجام اصلاحاتی بر روی یک بمب افکن قدیمی آن را به چهار موتور موشکی مجهز کرده و بر فراز بیابانی در آمریکا، پس از جدا شدن از هواپیمای مادر، به پرواز درآورد. پس از چند ثانیه پرواز هواپیماهای پرتقالی رنگ ملقب به x-۱ به صورت گلاید، خلبان چهار موتور موشکی خود را روشن کرده و پس از چند لحظه صدایی رعدآسا در آسمان شنیده شد که همان نتیجه شکستن دیوار صوتی برای اولین بار در جهان بود. در این آزمایش، این هواپیما به سرعت ۱۶/۱ ماخ دست یافت و با ورود به عصر جت، رویای شکستن دیوار صوتی نیز به واقعیتی بسیار قابل لمس مبدل گشت. 
منبع: aerospacetalk. com

خبر

دلواپسی میمون‌ها
روابط انسانی از مطمئن و دوستانه تا خصمانه و غیرقابل پیش بینی قابل تغییر است، اما جالب است که این مسأله درباره میمون‌ها نیز صادق است. یک گروه از زیست شناسان رفتار گروهی از بابون‌های زیتون را در کنیا و در محیط طبیعی آنها مطالعه کرده‌اند: 
یک بابون نمی‌تواند احساس خود را بازگو کند، بنابراین دانسکان کاستلز و همکارانش از دانشگاه توکیو، برای سنجش وضعیت احساسی جانور به اندازه گیری رفتارهای خود جهت حیوان پرداختند و در یک دوره ده ماهه دفعات و مواقع انجام فعالیت هایی نظیر: خمیازه کشیدن، خارش بدن و تمیز کردن خود و یا تکان دادن بدن را ثبت کردند. 
این فعالیت‌های حرکتی معروف، به عنوان علایم میزان هیجان یک فرد در نظر گرفته می‌شوند. افراد انسانی هم در شرایط پرتنش اعمال مشابهی از خود نشان می‌دهند. زیست شناسان دریافته‌اند که فعالیت‌های حرکتی مشابه، در بابون ماده‌ای که در پنج متری یک بابون قدرتمندتر (نر یا ماده) قرار می‌گیرد، ۴۰ درصد بیشتر می‌شود، در مقایسه با وضعی که همان بابون نزدیک فرد هم رتبه خودش قرار بگیرد. 
افزایش سطح هیجان در حضور یک فرد برتر که به معنی احتمال خطر حمله بالاتر است، عجیب نیست، اما نکته اینجاست که تحقیقات نشان می‌دهد رفتار میمون‌های ماده به نسبت اینکه نزدیک کدام میمون خاص قرار بگیرند، متفاوت است. آنها نزد برخی راحت هستند و نزد بقیه، بیشتر مضطربند. 
محققان پیشنهاد می‌کنند که یک بابون ماده، روابط متفاوتی با افراد مختلف گروه برقرار می‌کند و میزان اضطراب نه تنها به سطح برتری جانور متقابل بستگی دارد، بلکه به این دو نکته نیز وابسته است که روابط خاص دو حیوان چقدر امن و دوستانه است و آیا حیوان می‌تواند رفتار طرف مقابل را پیش بینی کند یا خیر. 
منبع: بی بی سی وایلدلایف
ترجمه: مهین سادات چاوشی
خودروهای برقی جدید
گروه علمی فرهنگی- شرکت eestoe در شهر اوستین ایالت تگزاس آمریکا سرگرم طراحی نوعی خودرو و برقی کم مصرف با نام تجاری esu است. این خودرو از باتری‌های اسیدی سبک‌تر است و در صورتی که به تولید انبوه برسد با قیمتی به مراتب کمتر از خودروهای معمولی عرضه می‌شود. 
خودروesu دارای نوعی خازن قدرتمند است که به اندازه کافی نیروی الکتریسیته برای راه اندازی خودرو ذخیره می‌کند و زمانی که صرف شارژ دوباره خازن آن می‌شود به اندازه مدتی است که یک خودرو معمولی سوخت گیری می‌کند. یک نمونه از این خودرو ساخته شده می‌توان میلیون‌ها بار خازن آن را تخلیه و از نو شارژ کرد، حال آن که باتری‌های معمولی تا مدت زمان مشخصی قابل شارژ و استفاده هستند. 

قورباغه‌های متعصب
وزغ‌های سم توت فرنگی انواع گوناگونی از رنگ‌های متنوع دارد. حتی برخی از آنها آبی براق، زرد طلایی، سبز یا نارنجی روشن و همگی از یک گونه هستند. یکی از انواع این گونه‌ها که در آمریکای مرکزی زندگی می‌کند، مورد مطالعه قرار گرفته است. تا به حال تصور می‌شد که مهمترین عامل جفت یابی در قورباغه‌ها، توسط آوازهای جفت گیری است. این آوازها از جزیره‌ای به جزیره دیگر تفاوت چندانی ندارند. اما تحقیقات دانشمندان دانشگاه کالیفرنیای شرقی نشان می‌دهد که قورباغه‌ها برای جفت یابی از عامل رنگ هم بهره می‌برند. این مسئله احتمالا علت جدایی گونه‌های مختلف قورباغه‌ها که آواز یکسانی دارند، اما با شکلی متفاوت هستند را توضیح می‌دهد. در یک آزمایش برای فهم اینکه چه چیزی مبنای تصمیم گیری قورباغه‌های ماده برای جفت گیری است با حذف آوازهای جفت گیری نیمی از آزمون تحت نور طبیعی و نیمی دیگر تحت نور آبی (نور آبی باعث می‌شود رنگ سبز و نارنجی یکسان به نظر برسد) انجام شد. نتیجه این بود که اگر هیچ تفاوت رنگی بین آنها دیده نمی‌شد، ماده‌ها جفت خود را به طور اتفاقی انتخاب می‌کردند و اگر تحت نور طبیعی هیچ تفاوتی غیر از رنگ بین نرها وجود نداشت، ماده، نری را انتخاب می‌کرد که هم رنگ خودش بود! 
منبع: بی بی سی ورلدلایف
ترجمه: مهین سادات چاوشی

مرور
آب سنگین یعنی چه؟ 

رامتین راوندی
چندی پیش در ادامه پیشرفت‌های فناورانه ایران، مجتمع آب سنگین ایران نیز در اراک آغاز به کار کرد. از همان موقع، یکی از پرسش هایی که اذهان مردم، به ویژه دانش آموزان و دانشجویان علاقه مند را به خود مشغول ساخته، این است که واقعا آب سنگین یعنی چه؟ و چه تفاوتی است میان این آب و مثلا سایر انواع این مایع حیات. به همین مناسبت و همزمان با آغاز به کار دوباره مدرسه و دانشگاه‌ها، برآن شدیم مقاله‌ای را که در این ارتباط تهیه شده، منتشر کنیم. 
***
آب سنگین (d۲o) آبی است که هیدروژن‌های آن دوتریوم یا ایزوتوپ سنگین هیدروژن است. آب سنگین از نظر شیمیایی مشابه همان آب شرب است. فرق آن این است که آب سنگین یک ایزوتوپ هیدروژن به نام دوتریوم دارد که در هسته خود یک نوترون و یک پروتون دارد. این آب در مقایسه با آب معمولی، نقطه جوش و انجماد بالاتری دارد و ویسکوزیته یا چسبندگی آن بیشتر است. هسته معمولی هیدروژن دارای یک پروتون و هسته ایزوتوپ سنگین دارای یک پروتون و یک نوترون است. این نوترون اضافی هم سبب کاهش جذب نوترون توسط دوتریوم و آب سنگین می‌شود و هم افزایش جرم آن را به همراه دارد. جرم مولکولی آب معمولی ۱۸ و آب سنگین ۲۰ است. در نتیجه یک لیتر آب سنگین دارای جرمی بیشتر از یک لیتر آب سبک است. نکته‌ای که باید به آن اشاره شود این است که آب سخت، همان آب سبک یا معمولی است که دارای املاح بسیار زیادی است. 
کشف ایزوتوپ دوتریوم در سال ۱۹۳۱ میلادی توسط هارولد اوری صورت گرفت. در سال ۱۹۳۴ میلادی شرکت نروگی نورسک هایدرو اولین مجتمع تجاری آب سنگین را راه اندازی کرد. مقدار ایزوتوپ دوتریوم در آب معمولی بسیار کم است، به طوری که از ۱۰۰۰۰۰ مولکول آب تنها ۱۵ مولکول آب سنگین وجود دارد. آب سنگین خالص برای نخستین بار در دنیا از طریق الکترولیز به دست آمد چون نقطه جوش آب سنگین بالاتر از آب معمولی است، برای تولید آن، از روش تبخیر و تقطیر هم استفاده می‌شود. البته باید یادآوری شود که مراحل غنی سازی اورانیوم از پیچیدگی بیشتری برخوردار است. زیرا تفاوت جرم ۲ ایزوتوپ اورانیوم بسیار کم است، در حالی که تفاوت جرم آب سنگین و آب سبک قابل ملاحظه است و تفاوت در نقاط جوش این دو نوع آب، امکان جداسازی آب سنگین و خالص سازی آن را تسهیل می‌کند. البته در دنیا روشهای زیادی (در حدود چهل روش) وجود دارد که فقط چند تای آن صنعتی هستند و بقیه روش‌ها آزمایشگاهی است. اما مهم‌ترین روش، تبادل ایزوتوپی و تقطیر است. در روش تبادل ایزوتوپی، با استفاده از ترکیبات مختلفی که هیدروژن دارد مثل ۲ nh یا ۳ sh یا انواع آمین‌ها، دوتریوم را جایگزین هیدروژن آب می‌کنند. 
لازم به یادآوری است از آنجایی که غنی سازی اورانیوم از نظر فنی دشوارتر و پرخرج‌تر است، استفاده از آب سنگین در تأسیسات هسته‌ای مقرون به صرفه‌تر است. شاید نکته جالب توجه دیگر در مورد آب سنگین سمی‌تر بودن آن نسبت به آب معمولی است و همچنین یخ به دست آمده از آب سنگین به علت بالاتر بودن چگالی آن، در آب سبک فرو می‌رود. 
کاربردهای آب سنگین
از آب سنگین بیشتر در راکتورهای قدرت و تحقیقاتی برای تولید رادیو ایزوتوپ‌ها در صنعت، کشاورزی و پزشکی استفاده می‌شود. از این آب همچنین برای تشخیص نشت آب‌های زیرزمینی یا نشت آب از سدها استفاده می‌شود. با توجه به این که ایران دارای منابع بزرگ بالفعل و بالقوه اورانیوم طبیعی است، با تولید آب سنگین می‌توان راکتورهای آب سنگین ساخت که برای سوخت خود نیازی به کار دشوار و پرهزینه غنی سازی اورانیوم ندارد. یکی از کاربردهای دیگر آب سنگین در دانش پزشکی هسته‌ای است. از آب سنگین می‌توان به عنوان تارگت نوترون برای تولید رادیو ایزوتوپ‌ها و رادیو داروها استفاده کرد که برای تشخیص و درمان بیماری‌ها از آن استفاده می‌شود. 
یکی از پیشرفته‌ترین تکنیک‌ها در پزشکی هسته‌ای، پت اسکن است. در این روش گلوکز نشان دار یا fdg یا فلوئودین استفاده می‌شود. برای نشان دارکردن گلوکز یا فلوئور از آب سنگین استفاده می‌شود. اگر به بعضی از تحقیقات در مورد آب سنگین نظری انداخته شود باید گفت که یک تحقیق تأثیر نوشیدن آب سنگین را مانند اثرات برجا مانده از شیمی درمانی می‌داند، خاصیت سمی این نوع آب، زمانی مشخص می‌شود که نیمی از آب بدن جای خود را به آب سنگین داده باشد. 
آب سنگین اراک
ایران هم پس از مدت‌ها توانست به تکنولوژی تولید آب سنگین در سایت اراک دست یابد. تکنولوژی تهیه و تولید آب سنگین توانایی شگرفی را در دستیابی به انرژی هسته‌ای فراهم می‌کند. ظرفیت تولید این مجتمع ابتدا ۸ تن بود ولی امروز ظرفیت تولید این مجتمع ۱۶ تن آب سنگین با غنای ۸/۹۹ درصد است. البته ظرفیت کامل تولید این مجتمع در سال ۸۰ تن آب سنگین با غنای ۸/۹۹ درصد است. پروژه آب سنگین در عمل ایران را به عنوان نهمین کشور دنیا که دارای مجتمع تولید آب سنگین است، مطرح می‌کند. در حال حاضر چهار کشور آرژانتین، کانادا، هند و نروژ از بزرگ‌ترین صادرکنندگان آب سنگین در جهان هستند، با توجه به این امر می‌توان فهمید که یکی از شاخص‌های دانش هسته‌ای کشور، مجتمع آب سنگین اراک است. این پروژه نقش بسزایی در ارتقای علمی کشور و صنایع داخلی دارد و نشانگر رشد و بلوغ و ارتقای دانش فنی نزد نیروهای متخصص ایرانی است. امید است ایران عزیز دردست یافتن به تکنولوژی عظیم هسته‌ای گام‌های پیوسته و استواری بردارد. زیرا پیمودن این راه دشوار تلاش و کوشش وافری را طلب می‌کند. 
توضیح: دوتریوم یا همان ایزوتوپ سنگین هیدروژن را با علامت d یاhه۲۱ نشان می‌دهند. 

قالیباف در مراسم گشایش پل نیایش - کردستان اعلام کرد: 
جزئیات خرید ۴۰ درصد سهام بانک سرمایه توسط شهرداری تهران

عکس: علیرضا بنی علی
گروه شهری- پل تقاطع غیرهم سطح بزرگراه نیایش- کردستان با هزینه‌ای حدود ۱۲۰ میلیارد ریال صبح دیروز به بهره برداری رسید. 
به گزارش همشهری، بزرگراه نیایش در محدوده این تقاطع از سمت شرق به خیابان ولیعصر و از سمت غرب تا خیابان سئول ادامه دارد. 
بنابراین گزارش، در تقاطع بزرگراه نیایش با بزرگراه کردستان، پل تقاطع غیرهم سطح احداث شده است، کنار گذرهای ارتباطی در طرفین پل قرار داشته و جهت دوربرگردانهای آن شمال غربی و جنوب شرقی است که مسیر حرکت را در بزرگراه کردستان - نیایش آسان و همچنین، پل چپگرد، حرکت جنوب بزرگراه کردستان به سمت غرب بزرگراه نیایش را امکان پذیر می‌سازد. 
قالیباف شهردار تهران در این مراسم طی سخنانی، پافشاری بر اعمال روشهای سنتی به جای استفاده از تکنولوژی روز دنیا در اجرای پروژههای عمران شهری را عامل کاهش سرعت و کیفیت کارها دانست. 
قالیباف در این باره خواستار تجدیدنظر در طراحی، اولویت بندی و بهره برداری از پروژه‌های شهری به ویژه ترافیکی شد. 
وی ضمن اشاره به نقش سیاستهای مالی و اعتباری در اجرای برنامه‌های توسعه شهری گفت: طی ۱۵ سال گذشته تلاش مسئولان سابق شهرداری برای احداث بانک که اتفاقا حرکتی درست و اصولی نیز بود هر بار به دلایلی با شکست مواجه شد، این در حالی است که طی ۷ ماه گذشته یک تیم دو نفره از شهرداری، با فعالیتی شبانه روزی موضوع تأسیس بانک را دنبال کردند تا بالاخره موفق شدیم همزمان با ماه مبارک رمضان، بانک سرمایه را با بیش از ۴۰ درصد سهام (معادل ۱۵۰ میلیارد تومان) برای صندوق بازنشستگی شهرداری خریداری کنیم. 
قالیباف اظهار امیدواری کرد، علی رغم اینکه ۳۲ درصد سهام اولیه بانک سرمایه که متعلق به صندوق ذخیره فرهنگیان بوده در تمام مدت احداثش نتوانسته از شاخص رشد لازم برخوردار باشد، امید واریم بتواند از این به بعد ضمن فراهم کردن زمینه جهش و گامهای بلند در توسعه شهر زمینه خدمات قابل توجهی به منظور ارتقای اقتصادی و سطح زندگی فرهنگیان کشور فراهم سازد. 
شهردار تهران هر گونه شایعه مبنی بر خرید سهام فرهنگیان از این صندوق را منکر شد و اعلام داشت: سهم خریداری شده توسط شهرداری مربوط به آن دسته از شرکتهای داخلی و خارجی است که در این صندوق سهام داشتند. 
قالیباف در حاشیه مراسم بهره برداری از تقاطع غیرهم سطح نیایش- کردستان با حضور در جمع خبرنگاران در پاسخ به سئوالی در مورد طرح فنی شناسنامه ساختمان گفت: این طرح در حال اجراست ولی واقعیت این است که سازمان نظام مهندسی وظیفه خود را در کار نظارت بر نحوه احداث ساختمانها به درستی انجام نمی‌دهد. 
به گفته قالیباف در بسیاری از مواقع وضع به گونه‌ای است که حتی مهندس ناظر آدرس ساختمانهای در حال احداث را که قانونا موظف به نظارت بر نحوه اجرای آنهاست نمی‌داند. 
شهردار تهران افزود: اخیرا مصوبه‌ای نیز برای ساختمانهایی که بیش از ۳ هزار متر هستند به تصویب رسانده تا این ساختمانها به سرنوشت ساختمانهای کوچک دچار نشوند. وی ادامه داد: در حال حاضر همکاری لازم با وزارت مسکن و شهرسازی به منظور تدوین آیین نامه این ماده قانونی برقرار است. شهردار تهران درخصوص انتخابات آینده شوراهای اسلامی گفت: به عنوان شهردار در حوزه انتخابات شوراها وارد نخواهم شد و لیستی هم ارائه نخواهم داد. 

وی تأکید کرد: شهرداری تنها در صدد انجام فعالیتهای خود در شهر است و به هیچ وجه در انجام امور خود نگاه تبلیغاتی ندارد. وی در پاسخ به این سئوالی که برخی از اعضای شورای شهر معتقد هستند که پرداخت وام اشتغال جنبه تبلیغاتی دارد گفت: تعاونی اعتباری شهر در حوزه کارآفرینی همچون اشتغال زنان سرپرست خانوار فعالیت می‌کند زیرا زنان سرپرست خانوار مشکلات مالی دارند و طبیعتا نیاز به نقدینگی برای رفع مشکلات خود دارند. ضمن اینکه کسانی که برداشت تبلیغاتی از سیاستهای شهرداری دارند می‌بایست در برابر ادعاهای خود پاسخگو باشند. دنیا مالی معاون فنی عمرانی شهردار تهران نیز در مراسم افتتاحیه پل تقاطع غیرهم سطح بزرگراه نیایش - کردستان از افتتاح چندین پروژه دیگر ظرف هفته‌های آینده خبر داد که چهار پروژه جمع آوری آبهای سطحی در غرب و شرق تهران، پل گلزار و بنی هاشم، پل‌های فدائیان اسلام و شهرزاد در محدوده آزادگان، پل قنات کوثر و وفادار در شرق و … از جمله آنهاست. 
دنیا مالی معضل تأمین مصالح، آهن آلات، میلگرد و سیمان را عامل تأخیر در زمان بهره برداری از پروژه‌های عمرانی نام برد و اهمیت ترافیکی پل تقاطع غیرهم سطح نیایش - کردستان را برقراری ارتباط میان بزرگراه نیایش- کردستان، چمران و محورهای ولی عصر اعلام کرد. 
به گفته دنیامالی احداث بزرگراه و گذرگاه‌های غیرهم سطح مشکل ترافیک تهران را حل نخواهد کرد بلکه عوامل زیادی در امنیت و روانی ترافیک تهران دخیل هستند. 

از شنبه آینده صورت می‌گیرد
آغاز طرح جهادی ۱۳۷ در محله‌های شمال تهران

گروه شهری - نخستین مرحله طرح جهادی ۱۳۷ از شنبه ۸ مهرماه به مدت یک هفته با همکاری نیروهای اجرایی مناطق شهرداری تهران، شهروندان، شورایاران و معتمدان محلی، صنوف، بسیج و همکاری و هماهنگی سایر ادارات دولتی در محله‌های شمال تهران به اجرا درمی آید. 
به گزارش روابط عمومی شهرداری منطقه یک، در این طرح بیش از ۲۰ هزار نیروی خدماتی، عملیاتی، نظارتی و مدیریتی با استفاده از هزار دستگاه ماشین آلات در اجرای طرح جهادی منطقه یک مشارکت می‌کنند. 
براین اساس، اولویت اقدامات معاونت‌های منطقه به محلات، معابر فرعی و نقاطی است که در طول سال گذشته از خدمات کمتری برخوردار بوده‌اند. 
در این گزارش آمده است، از ابتدای فروردین ماه سال گذشته تا مهرماه سال جاری بالغ بر ۳۸ هزار و ۳۱ تماس ۱۳۷ با منطقه یک برقرار شده است که از این تعداد ۲ هزار و ۳۴۳ پیام در دست اقدام و ۳۱ هزار و ۵۰۳ پیام انجام شده است. 
این گزارش می‌افزاید: ده اولویت پیام شهروندان در سامانه ۱۳۷عبارت از رفع آلودگی ناشی از ساختمان سازی، روکش اساسی آسفالت، لکه گیری معابر سواره رو، جلوگیری از ساخت و سازهای غیرمجاز، جدول بندی، جلوگیری از سد معبر مصالح ساختمانی، ترمیم حفاظ پل‌ها و معابر، نظافت معابر سطح منطقه، مبارزه با حیوانات ولگرد و موذی و تفکیک زباله است. 
گفتنی است، در طول اجرای این طرح از شهروندان درخواست شده مشکلات محلی خود را با شماره تماس ۱۳۷ گزارش کنند تا نیروهای مستقر در محل اقدام به رفع آنها نمایند. 
نقش دبیران شورایاری و معتمدین محلی
شهردار منطقه یک اعلام کرد: معتمدین و شورایاری‌های محلات طرح جهادی ۱۳۷ را که از روز شنبه هشتم مهرماه در شمال تهران اجرا می‌شود، مدیریت کنند. به گزارش روابط عمومی شهرداری منطقه یک، محمدرضا بمانیان روز گذشته با اعلام مطلب فوق در جمع دبیران انجمن‌های شورایاری محلات این منطقه از آنان خواست مشکلات و نابسامانی‌های محل خود که در کوچه‌های فرعی و به دور از چشم نیروهای عملیاتی منطقه قرار گرفته را به شهرداران نواحی اعلام و شهرداری را در شناسایی کامل مشکلات محلی و رفع آنها یاری نمایند. 
وی افزود: منطقه یک شهرداری تهران از نظر موقعیت جغرافیایی دارای بافت کوچه باغی و باریک و پرپیچ و خم است که رفع مشکلات آنها نیازمند بسیج همگانی نیروها و شهروندان است. 
شهردار منطقه یک طرح جهادی ۱۳۷ را ابتکار مناسبی جهت رفع مشکلات معابر درجه دو و سه دانست و گفت: در این طرح فعالیت هایی از قبیل روکش اساسی و لکه گیری آسفالت معابر، نصب جدول و سنگدال، پیاده روسازی به عنوان مهم‌ترین عناوین اقدامات فنی و عمرانی اجرا می‌شود. وی گفت: در بخش شبکه راههای درون شهری نصب، تعمیر و نگهداری پل‌های عابر پیاده، نصب سرعت گیر و سرپناه و توقفگاه‌های اتوبوس، احداث و توسعه پایانه‌ها، بهسازی معابر برای عبور معلولین، اصلاح هندسی، نصب، تعمیر و نگهداری چراغ، علایم و تابلوهای راهنمایی و رانندگی و خط کشی محوری و عابر پیاده و … انجام می‌شود. 

رئیس شورای شهر تهران: 
حسابرسان ۳۵۰ میلیارد تومان هزینه فاقد شهرداری را بررسی می‌کنند

اهمیت پل نیایش - کردستان به دلیل ارتباط میان بزرگراه نیایش- کردستان، چمران و محورهای ولی عصر است
فارس: رئیس شورای شهر تهران گفت: حسابرسان سازمان بازرسی در کنار تفریق بودجه، ۳۵۰ میلیارد تومان هزینه فاقد شهرداری را نیز بررسی خواهند کرد. 
مهدی چمران در پاسخ به این سوال که با توجه به عدم تصویب طرح تحقیق و تفحص از شهرداری در مجلس، تصمیم شورای شهر تهران در این رابطه چه خواهد بود، گفت: بررسی ۳۵۰ میلیارد تومان هزینه فاقد شهرداری همچنان در کمیسیون برنامه و بودجه شورا ادامه دارد و این مساله نیز در کنار سایر مسایل مالی شهرداری مورد بررسی قرار خواهد گرفت. وی با اشاره به عدم حسابرسی شهرداری از سال ۷۸، گفت: بعد از بررسی سابقه کار چند نفر از حسابرسان، ۳ تا ۴ نفر از آنان برای انجام کار انتخاب شده‌اند اما در مورد انجام کار به صورت انفرادی یا مشترک هنوز به نتیجه نرسیده‌ایم. 
رئیس شورای شهر تهران هزینه انجام حسابرسی از شهرداری را حدود ۱۰ میلیارد تومان عنوان کرد و افزود: شورای شهر اصرار دارد که این کار تا قبل از پایان سال جاری و در مدت زمان ۵ ماه انجام بگیرد اما هیچ یک از حسابرسان تا به امروز نسبت به انجام کار در مدت زمان مذکور اعلام آمادگی نکرده‌اند. وی تاکید کرد: در هر صورت شورای شهر حسابرس یا حسابرسانی را انتخاب خواهد کرد که بتوانند در مدت زمان ۵ ماه کار خود را به پایان برسانند. 
چمران زمان آغاز حسابرسی را منوط به توافق حسابرسان انتخاب شده نسبت به انجام کار به صورت مشترک یا انفرادی عنوان کرد و گفت: قرار است در جلسه مشترکی که به زودی میان روسای کمیسیون‌های شورا، رئیس شورا و حسابرسان برگزار می‌شود، تصمیم نهایی در این زمینه گرفته شود. 

شهرداری به دنبال کاهش فاصله ورزش مردان و زنان است

گروه شهری - مشاور شهردار تهران با انتقاد از اینکه فضای ورزشی شهر تهران تنها در خدمت مردان است، خواستار توجه ویژه به بحث ورزش بانوان شد. 
سید موسی پورموسوی که به مناسبت برپایی «همایش شهر و ورزش» که ۱۷ و ۱۸ آبان ماه در تهران برپا می‌شود، سخن می‌گفت، با اعلام این مطلب افزود: باتوجه به مردانه بودن فضای ورزشی تهران، بحث ورزش بانوان که نیمی از جمعیت شهری را تشکیل می‌دهند، تاکنون مورد غفلت واقع شده است. 
وی با اشاره به این که مسئولیت توسعه فرهنگ ورزشی کشور برعهده سازمان تربیت بدنی است، تصریح کرد: هرچند شهرداری در این زمینه مستقیما مسئولیت ندارد، اما به دلیل در اختیار داشتن برخی از خدمات عمومی و فضاهای ورزشی، در جهت توسعه این فضاها اهتمام می‌ورزد. 
پورموسوی گفت: زنان در شهرها در اکثر بخش‌ها دچار مشکل هستند که ورزش نیز از آن مستثنی نیست، به دلایل فرهنگی، فضای ورزشی بانوان و آقایان نیازمند تفکیک است که این امر خود هزینه‌های مضاعفی برای شهرداری دربر دارد. وی گنجاندن فضاهای ورزشی بانوان در طراحی توسعه شهری را از برنامه‌های شهرداری تهران با هدف کاستن فاصله میان ورزش بانوان و مردان برشمرد. مشاور شهردار تهران در امور توسعه شهری یادآور شد: نابرابری سرانه ورزشی در نواحی جنوبی شهر به دلیل پایین بودن سرانه فضای ورزشی، تراکم نسبی بالای جمعیت و کمبود رفاه نسبت به شمال شهر، احساس می‌شود که این موارد نیز می‌بایست در برنامه ریزی‌های توسعه فضاهای ورزشی لحاظ شود. 
وی با اشاره به برپایی همایش شهر و ورزش گفت: برپایی چنین هم اندیشی هایی سبب بیان مسایل و معضلات شده و از دیگر سو زمینه را برای ارائه راهکارهای اساسی فراهم می‌آورد. 

معاون امور مناطق شهرداری تهران: 
ایجاد انگیزه برای مشارکت شهروندان با عملکرد مطلوب شهرداری میسر است

عکس: گلناز بهشتی
گروه شهری- انگیزه مشارکت شهروندان و همکاری آنان با شهرداری تنها با عملکرد مطلوب و رسیدگی به خواسته‌های آنان میسر می‌شود. 
به گزارش سما، فرهاد یعقوبی- معاون امور مناطق شهرداری تهران- در حاشیه بازدید از منطقه ۷ شهرداری تهران، در جمع معاونان شهرداری تهران با اعلام این مطلب گفت: اگر مردم ببینند که شهرداری به خواسته‌های آنان رسیدگی می‌کند وتوجه به مطالبات آنها در اولویت فعالیت‌های شهرداری است انگیزه مشارکت و همکاری آنان نیز با شهرداری بیشتر خواهد شد. 
وی افزود: مردم سرمایه شهرداری هستند واطلاعات و خواسته‌های مورد نیاز شهرداری را بدون هیچ توقعی در اختیارمان می‌گذارند و ما باید به درستی از آنها استفاده کنیم. 
یعقوبی با اشاره به نقش شورایاری‌ها در ایجاد اعتماد میان مردم و شهرداری گفت: شورایاری‌ها به عنوان معتمدان مردم در محلات می‌توانند با تشکیل بانک جامع اطلاعات محله همه نیازها و خواسته‌های مردم را از جزئی‌ترین سطح منطقه به شهرداری منتقل کنند. 
وی افزود: مسئولان نواحی باید با اعضای شورایاری محلات هر هفته دیدار داشته باشند و با تعامل با آنها مطالبات مردم را شناسایی و با سرعت به آنها رسیدگی کنند. 
یعقوبی با اشاره به رویکرد مثبت سامانه ۱۳۷ در میان شهروندان اظهار کرد: این سامانه در ابتدای کار خود فقط روزانه ۲۰۰ پیام در سطح کل شهرداری تهران داشت که امروز به بیش از ۸۰۰۰ پیام افزایش یافته است و این چیزی جز اعتماد مردم به شهرداری در رسیدگی به خواسته هایشان نیست. وی با تاکید بر محله گرایی و رسیدگی به نیازهای مردم از جزئی‌ترین سطح منطقه افزود: شهرداران مناطق باید مهمترین دغدغه خود را در رسیدگی به خواسته‌های شهروندان در سطح محلات ونواحی متمرکز کنند و وظایف در سطح کلان را به دست مدیران ارشد شهر بسپارند. 
یعقوبی در ادامه تاکید کرد: پروژه‌های بزرگراه صیاد شیرازی و مسیر قبلی بزرگراه امام علی (ع) که ۷۰درصد آن آزاد شده است هرچه سریعتر رسیدگی شود تا شاهد رضایت شهروندان این منطقه در این موارد باشیم. 

معاون شهردار تهران: 
رویکرد علمی و تخصصی به ترافیک جایگزین کمبود منابع مالی می‌شود

گروه شهری- اهتمام مدیریت شهری بر به کارگیری تمام ظرفیت‌های موجود از جمله توانمندی‌های علمی و تخصصی در جهت خدمت به مردم استوار است. 
سیدجعفر تشکری هاشمی معاون حمل و نقل و ترافیک شهرداری تهران در مراسم معارفه محمود صفارزاده مدیرعامل جدید سازمان حمل و نقل و ترافیک تهران با بیان این مطلب نگرش علمی و تخصصی شهردار تهران به مسائل شهری را نویدبخش آینده‌ای روشن برای شهر تهران و پاسخگوی انتظارات و توقعات شهروندان تهرانی برشمرد. 
وی با تاکید بر رویکرد علمی و تخصصی شهرداری تهران نسبت به موضوعات شهری، به ویژه موضوع حمل و نقل و ترافیک، اظهار داشت: انتصاب مدیرعامل جدید سازمان ترافیک با توجه به توانایی‌های کارشناسی و علمی و سوابق آموزشی و دانشگاهی ایشان، نمونه‌ای از نوع نگاه مدیریت شهری به اداره شهر است. 
معاون شهردار تهران با اظهار تاسف از عدم شفافیت در تصمیم گیری‌های کلان در بخش حمل و نقل و ترافیک و عدم تحقق مدیریت واحد ترافیک، تصریح کرد: در حال حاضر در حوزه ترافیک هر دستگاهی به طور مستقل و به عنوان یک جزیره منفک تصمیم گیری می‌کند. 
وی با اشاره به این که به رغم پیش بینی‌های قبلی که سال ۸۵ به عنوان دوره‌ای آرمانی در امر توسعه حمل و نقل عمومی در شهرهای کشور تصور می‌شد، اضافه کرد: متاسفانه به دلیل به ثمر ننشستن منابع مالی مورد نیاز از جمله محقق نشدن اعتبار پیش بینی شده در قالب تبصره، ۱۳ شهرداری تهران با مشکلات زیادی رودررو است. 
مهندس تشکری هاشمی با تاکید بر این که مشکلات موجود نباید مانع پاسخگویی به مردمی باشد که خدمت به آن‌ها عبادت به شمار می‌آید، اظهارداشت: با وجود تنگناهای بسیار، تمام توان خود را به کار بسته‌ایم تا رویکرد علمی و تخصصی به موضوع ترافیک را جایگزین کمبود منابع مالی کنیم. 
وی با تشکر از مساعدت وزارت کشور و حمایت شهردار تهران و همکاری اعضای شورای اسلامی شهر تهران، تصریح کرد: افزوده شدن ۷۰۰ دستگاه اتوبوس به سیستم حمل و نقل شهری، در افزایش ظرفیت ناوگان اتوبوسرانی مؤثر بوده است. 
معاون شهردار تهران در پایان این مراسم اظهار امیدواری کرد با تدبیر ریاست محترم جمهوری، توجه هیأت محترم دولت و همراهی مجلس محترم و تداوم همکاری وزارت کشور از جمله در تحقق یافتن تبصره، ۱۳ شاهد ایجاد بستری روان به منظور خدمت رسانی هر چه بهتر به شهروندان از طریق توسعه و تجهیز ناوگان حمل و نقل همگانی باشیم. 
همچنین در این مراسم، حکم انتصاب مدیرعامل جدید سازمان ترافیک که بنا بر پیشنهاد معاون حمل و نقل و ترافیک و از سوی شهردار تهران صادر شده، به دکتر محمود صفارزاده اعطاء شد. 

توسعه پیک بادپا در سراسر کشور

گروه شهری - ۱۰ شعبه پیک بادپای شهرداری تهران در سایر استان‌ها و شهرهای ایران فعال شدند. 
مدیرعامل شرکت پیک بادپای شهرداری تهران در زمینه حضور نمایندگی‌های پیک بادپا در سایر استان‌ها اظهارداشت: از آنجا که فعالیت این شرکت یک دهه موفق را پشت سر گذارده و رضایت شهروندان را در ارایه خدمات به همراه داشته است تلاش شده تا همین عملکرد در کلانشهرها و سایر استان‌های کشور نیز پیاده سازی شود. علی اکبر گلرخی با اشاره به اثربخشی هایی که فعالیت و خدمات پیک بادپای شهرداری تهران درپی داشته است، افزود: این شرکت توانسته است تاکنون روزانه ۴۰۰ هزار سفر درون شهری زائد را حذف نماید. بر همین اساس، کلانشهرهای کشور نیز می‌توانند با الگوبرداری از عملکرد این مجموعه و با اخذ مجوز، اقدامات مشابه در شهرهای مربوطه را به عمل آورند. 
به گزارش روابط عمومی شرکت پیک بادپای شهرداری تهران تاکنون ۱۰ شهر و استان موفق به اخذ مجوز فعالیت با عنوان پیک بادپای شهر مورد نظر خود شده‌اند که در این زمینه می‌توان به شهرهای سنندج، اسلامشهر، کرج، بندر امام خمینی و اهواز از استان خوزستان، شهر صنعتی قزوین، خرم آباد، آمل، اصفهان و مشهد اشاره داشت که نمایندگان پیک بادپای تهران در استان‌های مربوطه می‌باشند و فعالیت خود را با هدف مدیریت بر تقاضای سفر درون شهری و حذف سفرهای زائد آغاز کرده‌اند. 

حمایت از فرزندان معلول بازنشستگان شهرداری تهران

گروه شهری - از ابتدای سال جاری بیش از ۱۰۰ نفر از فرزندان معلول جسمی و ذهنی بازنشستگان تحت حمایت‌های ویژه سازمان بازنشستگی شهرداری قرار گرفتند. 
به گزارش روابط عمومی و امور اجتماعی سازمان بازنشستگی شهرداری تهران فرزندان معلول بازنشستگان بیش از این تعداد است اما این تعداد مربوط به بازنشستگانی است که تاکنون مدارک لازم را ارائه کرده‌اند. سازمان بازنشستگی شهرداری اعلام کرده است که آمادگی حمایت از فرزندان معلول سایر بازنشستگان را دارد. 

پرسه درشهر

رکوردهای جدید مترو
هرچه از سابقه فعالیت مترو در تهران می‌گذرد، توانایی حمل مسافر توسط این وسیله بیشتر می‌شود. افتتاح ایستگاه‌های جدید و کم شدن فاصله زمانی قطارها هر روز ظرفیت این وسیله را برای حمل مسافر بیشتر می‌کند. 
جعفر ربیعی، معاون بهره برداری شرکت راه آهن شهری خبر داده که تعداد سفرهای مترو در روزهای آغازین مهرماه امسال نسبت به سال گذشته ۳۰ درصد افزایش داشته است. البته به گفته او بار واقعی حجم مسافر در هفته دوم هرماه مشخص خواهد شد. 
اتوبوس‌های رایگان آخر هفته
در آخرین روزهای هفته دفاع مقدس خانواده‌های شهدا از مزار عزیزانشان غبارروبی می‌کنند. به همین دلیل هم سرویس‌های رایگانی از سوی شرکت واحد اتوبوسرانی تهران و حومه برای تسهیل در رفت وآمد خانواده شهدا و شهروندان اختصاص یافته است. 
این سرویس‌ها از میادین امام خمینی (ره)، انقلاب اسلامی، خراسان، محمدیه و شهرری حرکت خواهند کرد و پس از پایان مراسم به ایستگاه‌های مبدأ باز خواهند گشت. 

دیروز انجام شد
دیدار لاریجانی و سولانا در برلین

گروه سیاسی - پس از چندین پیش بینی که البته همه به خطا رفت، دست آخر دبیر شورای عالی امنیت ملی ایران دیدار چند هفته به تعویق افتاده خود با رئیس سیاست خارجی اتحادیه اروپا را برگزار کرد و دو طرف نه در نیویورک و نه در بروکسل و یا پاریس که در برلین با یکدیگر دیدار کردند. این ملاقات و رایزنی اهمیت بسیار زیادی داشت چرا که طرف‌های زیادی منتظر انجام این دیدار بودند تا بسیاری از رایزنی‌ها -که جزئیات آن منتشر نشده- میان دو طرف نهایی شده و مورد بحث و بررسی قرار گیرد. یک منبع سفارت جمهوری اسلامی در برلین خبر مزبور را در گفت و گو با ایرنا تأیید کرد و خبر داد ممکن است لاریجانی با والتر اشتاین مایر، وزیر خارجه آلمان نیز دیدار کند. 
با مذاکرات فشرده‌ای که هفته گذشته میان ایران و فرانسه در سطح مشاوران ارشد رئیس جمهوری آغاز شده بود، آخرین رایزنی‌ها حاکی از این بود که دیدار لاریجانی و سولانا احتمالا در پاریس انجام می‌شود اما بدون هیچ گونه اعلام قبلی لاریجانی به پایتخت آلمان رفت. از جزئیات مذاکرات و نتایج احتمالی آن تا لحظه تنظیم این گزارش خبری منتشر نشده است. 
سخنگوی وزارت خارجه فرانسه نیز درآخرین کنفرانس خبری خود و در گزارشی که ایرنا از این کنفرانس منتشر کرده، درباره گفت و گوهای هسته‌ای با ایران ابراز امیدواری و تأکید کرده در فضای خوبی مذاکرات دنبال می‌شود. 
آران بابتیست ماتئی خبر جدیدی نیز داده و گفته مذاکرات بین معاونان سولانا و لاریجانی ادامه دارد. وی به اسامی کوپر و وعیدی اشاره کرده که جواد وعیدی معاون امنیت بین الملل شورای امنیت ملی است اما از کوپر تا به حال نامی به میان نیامده بود و منابع خبری نیز اطلاعاتی درباره وی منتشر نکرده‌اند. سخنگوی وزارت خارجه فرانسه درباره تعلیق در برابر تعلیق - تعلیق پرونده ایران در شورای امنیت در برابر تعلیق غنی سازی اورانیوم در ایران- نیز موضع گیری مختصری کرده و گفته امیدوار است گفت وگوهای واقعی هسته ای- با شرط تعلیق در برابر تعلیق- زودتر آغاز شود. مقامات مسئول ایران در برابر این اظهارنظرها موضعی نگرفته‌اند و در حالی که مدام در گفت وگوهای رسانه‌ای غربی واژه تعلیق به گوش می‌رسد. هنوز هیچ مقامی درباره روند کار صحبت نکرده است. 
رایس نیز پس از موضع گیری اخیر خود که گفته تحریم‌های احتمالی تهران در مورد اقلامی چون بنزین نخواهد بود که احساسات ضدآمریکایی مردم ایران را تحریک کند، خواستار این شد که در پرونده هسته‌ای ایران و هند مقایسه صورت نگیرد. در واقع این نظر می‌تواند درست باشد چرا که هند متعهد به ان. پی. تی نیست و بمب اتم نیز دارد و مقایسه هند با ایران به ضرر ایران است. رایس پس از صحبت درباره تحریم‌های ایران و لس آنجلس تایمز، در گفت و گو با نیویورک پست ضمن این که خواستار مقایسه ایران و هند شده، هند را مؤثر در کنترل گسترش سلاح‌های هسته‌ای خوانده و ایران را ناقض ان. پی. تی معرفی کرده است. یک موضع گیری که خود نیاز به تحلیلی دیگر دارد. 
متکی به تهران آمد
منوچهر متکی در حالی از نیویورک بالاخره به تهران آمد که متعاقب ورود وی، لاریجانی راهی برلین شد. وزیر خارجه پس از ورود به فرودگاه مهرآباد به خبرنگار ایسنا گفت به نتیجه مذاکرات لاریجانی و سولانا خوشبین است. وی همچنین خبر داد مذاکرات به رغم بداخلاقی‌های گذشته اکنون روال خود را طی می‌کند و همه طرف‌ها باید از این مذاکرات حمایت کنند. وزیر خارجه مذاکرات خود در حاشیه مجمع عمومی سازمان ملل را مثبت خواند و گفت: اکنون تمامی طرف‌ها تأکید دارند که مذاکره تنها مسیر درست و مطمئن برای حل مسائل مرتبط با موضوع برنامه صلح آمیز هسته‌ای ایران است. 
متکی درباره دلیل تعویق مذاکرات لاریجانی با سولانا گفت: قرار بود دور سوم مذاکرات در نیویورک برگزار شود که به دلیل مشکلات ایجاد شده از جانب آمریکا در صدور ویزا، این ملاقات به تعویق افتاد. وی در اشاره به دلیل خوشبینی خود به نتیجه مذاکرات گفت: فضای تفاهم و درک متقابل که در گفت وگوهای پیشین وجود داشته، باعث شده تا ما نسبت به نتیجه این گفت و گوها خوشبین باشیم. 
اوضاع روسیه پس از مذاکرات
غلامرضا آقازاده که پس از چند تذکر جدی به روسیه به تهران بازگشته، پس از بازگشت گفت: موضوع تکمیل و راه اندازی نیروگاه بوشهر هیچ ارتباطی با مذاکرات ایران و ۱+۵ ندارد و اراده سیاسی روسیه بر تکمیل این نیروگاه است. به گزارش ایرنا، رئیس سازمان انرژی اتمی ایران در ادامه گفت که همتای روسی خود را به تهران دعوت کرده و حدود اوائل دسامبر (آبان ماه) سال جاری این دیدار انجام می‌شود. ایتارتاس نیز از مسکو گزارش داد، دبیر شورای عالی امنیت ملی روسیه از دیدار با آقازاده راضی بوده است. ایگور ایوانف در ادامه تصریح کرد که روسیه به تعهدات خود به تهران پایبند است و در دیدار با آقازاده این موضع را مورد تأکید قرار داده است. اینترفکس نیز مذاکرات آقازاده در مسکو را مثبت خواند و در گزارشی خبر داد دیدار اخیر به مذاکرات و گمانه زنی‌ها در رابطه ایران و روسیه در زمینه انرژی پایان داد. در این گزارش از زمان قطعی ارسال سوخت به ایران به عنوان نکته‌ای مثبت اشاره شده است. 
بلیکس: به تهران تضمینی امنیتی داده شود
ایرنا: هانس بلیکس رئیس سابق بازرسی سلاح‌های هسته‌ای سازمان ملل متحد به دولت آمریکا هشدار داد اشتباهی را که درمورد عراق کرد، درمورد ایران تکرار نکند. سایت وی. او. ای روز گذشته نوشت: هانس بلیکس که ریاست کمیته نظارت، تحقیق و بازرسی سازمان ملل متحد را بر عهده داشت، این مطلب رادر حضور یک کمیته فرعی کاخ سفید که در امور مربوط به منع گسترش سلاح هسته‌ای در جهان فعالیت می‌کند، بیان کرد. به نوشته این رسانه آمریکایی، بلیکس که به خاطر انتقاد از آمریکا و انگلیس درمورد ادعاهای نادرست آنها درباره وجود سلاح‌های کشتار جمعی در عراق مشهور است، گفت: برای توافق با ایران بر سر برنامه هسته‌ای این کشور باید به تهران تضمین امنیتی داده شود. 
این رسانه اینترنتی، به نقل از هانس بلیکس نوشت: یکی از درس هایی که از مساله حمله به عراق می‌توان گرفت، این است که در بازرسی‌های بین المللی، باید دقت و جدیت بیشتری داشته باشیم، زیرا این گونه بی توجهی‌ها اعتبار و آبروی یک سازمان بین المللی را در جهان از بین می‌برد. این گزارش به نقل از بلیکس که به تبلیغات منفی که علیه برنامه هسته‌ای ایران شده، اشاره می‌کرد، افزود: باور نمی‌کنم بتوان چنین نتیجه گرفت که ایران در پی ساختن بمب اتمی باشد. 

ر وزارت رفاه و بهداشت

گروه سیاسی - مجلس دیروز در حالی یک فوریت طرح ادغام وزارت رفاه در وزارت بهداشت و درمان را می‌داد که سه شنبه آینده باید پس از استماع سخنان مصری درباره وزیر پیشنهادی رفاه تصمیم گیری کند. اقدام نمایندگان مجلس در ارائه طرح ادغام وزارت رفاه یک روز پس از برکناری پرویز کاظمی از ریاست این وزارتخانه صورت گرفت. دولت مخالف چنین اقدامی بود و معاون پارلمانی رئیس جمهوری این خبر را اعلام کرد، اما در عین حال محمود احمدی نژاد در جلسه صبح دیروز دولت با تقدیر از عملکرد وزیر سابق رفاه، تأکید کرد که رأی و نظر مجلس را درباره ادغام، پذیراست و مصوبات مجلس را اجرا خواهد کرد. 
وزارت رفاه که در آخرین ماه‌های دولت پیشین تأسیس شد، در طول مدت کوتاه فعالیت خود همواره با این انتقاد نمایندگان مواجه بوده که وزارتی غیرضروری است و می‌توان آن را با سایر وزارتخانه‌ها ادغام کرد. گزارش همشهری درباره تصمیم گیری مجلس را می‌توانید در صفحات دو و شش بخوانید. 

در گفت وگو با خبرنگاران
حداد عادل: ما هم نگران گرانی‌ها هستیم

گروه سیاسی - رئیس مجلس شورای اسلامی روز گذشته در پاسخ به سئوالی پیرامون افزایش قیمت‌ها همزمان با آغاز ماه مبارک رمضان تأکید کرد: ما هم نگران گران شدن برخی از کالاها هستیم. 
به گزارش خبرنگار پارلمانی همشهری، حداد عادل در کنفرانس مطبوعاتی روز گذشته خود تصریح کرد: در مورد اصل این که گرانی پدید آمده و با توجه به مراجعات مردمی به ما در این خصوص نمایندگان نیز نگرانند و به دولت تذکر داده‌اند، دولت
نیز قول داده که با اعمال برخی سیاست‌ها بازار را کنترل کند. 
حداد عادل در پاسخ به پرسش دیگری در خصوص تشکیل کمیته‌ای که دو ماه پیش برای بررسی علل گرانی‌ها تشکیل شد، گفت: مجلس موضوع گرانی را پیگیری می‌کند. مواردی که دو ماه پیش مطرح شد غیر از گرانی هایی است که امروز بیان می‌شود. دو ماه گذشته افزایش قیمت فرآورده‌های لبنی سئوال برانگیز بود که مجلس موضوع را بررسی کرد و افزایش قیمت‌ها لغو شد و قیمت فرآورده‌های لبنی که در اختیار دولت بود به قیمت سابق برگشت و پیگیری مجلس بی تأثیر نبود؛ ولی در موارد جدید، چند روزی گذشته و باید ببینیم آیا موج کاذب و مربوط به ماه رمضان است یا این که ادامه خواهد داشت. اگر ادامه داشته باشد مجلس حتما پیگیری می‌کند و تلاش می‌کند به مردم کمک کند چون دیدگاه مجلس هفتم همیشه این بوده که جانب مردم را بگیرد. 
عملکرد قانونی هیأت نظارت
رئیس مجلس درباره وضعیت هیأت‌های نظارت بر انتخابات شوراها نیز گفت: آنچه اتفاق افتاده طبق قانون بوده و هیأت مرکزی اختیار داشته که افرادی را انتخاب کنند. البته هم اکنون هیأت مرکزی به درخواست‌ها و اعتراضات رسیدگی می‌کند و امیدوارم نتیجه آن موجب افزایش اعتماد ما به انتخابات شوراها شود. حداد تصریح کرد: تلاش می‌کنیم در انتخابات شورای شهر حقی از هیچ جریان سیاسی و هیچ نامزدی ضایع نشود. 
تعلیق در ضمن مذاکره ممکن است
حدادعادل در پاسخ به پرسش خبرنگار دیگری درخصوص مذاکرات ایران و اروپا و بحث تعلیق مطرح شده، گفت: ما باید خبرهای مربوط به ایران را از زبان مسئولان رسمی و مقامات خود بشنویم و هنوز چنین خبری (مبنی بر پذیرش تعلیق مدت دار) از ناحیه دبیر شورای عالی امنیت ملی یعنی دکتر لاریجانی اعلام نشده، بنابراین موضع ما همان موضع قبلی است. وی افزود: همواره گفته‌ایم که تعلیق یکی از مسائلی است که در ضمن مذاکره باید به آن بپردازیم. 
وی پیشنهاد تعلیق و پس از آن انجام مذاکره را پیشنهادی غیرمنطقی دانست و تأکید کرد: پیش شرط قرار دادن موضوعی که موضوع مذاکره است غیرمنطقی است. 
رابطه دولت و مجلس
حدادعادل در پاسخ به پرسش دیگری مبنی بر ارزیابی خود از چگونگی روند تعامل مجلس و دولت در یک سال گذشته، خاطرنشان کرد: همکاری مجلس و دولت خوب بوده است. اگر چه فراز و نشیب هایی داشته است. دولت، دولت مشتاق کار و دولتی است که برای کار بسیار آمادگی دارد. کار مجلس نیز تعامل و بررسی کارشناسانه است. 
وی ادامه داد: ممکن است در مواردی این دو مصلحت بر هم منطبق نشده باشد و دولت از مجلس گله مند بوده باشد. اما در مجموع مجلس مانع اقدامات دولت نشده و فضای رابطه مجلس و دولت را خوب می‌بینم و افق را نیز روشن. 
به گفته رئیس قوه مقننه، دست‌های سیاسی در کار است که مایلند این رابطه خوب نباشد و با تبلیغات خود کاهی را کوه می‌کنند و با وانمود کردن فضای تیره می‌خواهند فضای تیره ایجاد کنند. 
وی با بیان اینکه برخی گله‌های کوچک بزرگ نمایی می‌شود، تأکید کرد: نمایندگان به این تحریکات سیاسی توجه دارند و مجلس اساس رابطه خود با دولت را همکاری همراه با نقد گذاشته است. مجلس مقابل دولت نیست، مجلس خواهان تقویت دولت است و مواضع اصلی رئیس جمهور را تأیید می‌کند. 
رئیس مجلس شورای اسلامی، به بیانیه روز گذشته ۲۰۱ نماینده درخصوص تأیید موضع گیری‌های رئیس جمهور در اجلاس سازمان ملل متحد اشاره و تصریح کرد: این موضوع نشان دهنده همسویی اصولی مجلس و دولت است، اما این بدان معنا نیست که اگر مجلس در جایی تشخیص داد دولت اشتباه می‌کند، سکوت کند و رأی خود را اظهار نکند و یا این که توضیحات بیشتری از دولت نخواهد. 

با حکم وزیر فرهنگ و ارشاد
مدیرعامل ایرنا و سرپرست مؤسسه ایران منصوب شدند

گروه سیاسی - وزیر فرهنگ و ارشاد اسلامی، در احکام جداگانه‌ای مدیرعامل جدید خبرگزاری جمهوری اسلامی (ایرنا) و سرپرست مؤسسه فرهنگی و مطبوعاتی ایران را منصوب کرد. 
محمدحسین صفارهرندی در حکم خود خطاب به سیدجلال فیاضی، با اشاره به استعفای احمد خادم المله (مدیرعامل سابق ایرنا) و ضمن تشکر از خدمات وی آورده است: جنابعالی که به حمدالله از نیروهای متعهد و دارای سابقه طولانی در کار رسانه‌ای هستید به سمت مدیرعامل خبرگزاری جمهوری اسلامی منصوب می‌شوید. 
وی در بخش دیگری از حکم خود آورده است: انتظار می‌رود با نصب العین قراردادن معیارهای ارزشی و بهره گیری از توانمندی نیروهای متدین و کارشناس داخل و خارج خبرگزاری زمینه تحول، رشد و ارتقاء سطح عملکرد حرفه‌ای این سازمان را فراهم آورید. وزیر فرهنگ و ارشاد همچنین در حکم دیگری خطاب به کاوه اشتهاردی، با اشاره به تعهد و تجارب وی در عرصه رسانه، اظهار امیدواری کرده است که با بهره گیری از تدبیر و مدیریت خردمندانه و استفاده از نیروهای کارآمد و متعهد، اهداف اساسی از تاسیس موسسه ایران مبنی بر انتشار روزنامه تراز انقلاب اسلامی و ایران عزیز را تحقق بخشد. 

جلال فیاضی دارای فوق لیسانس مهندسی صنایع از دانشگاه علم و صنعت ایران بوده و پیش‌تر قائم مقام شورای هماهنگی تبلیغات اسلامی خراسان، بنیانگذار و مدیرمسوول روزنامه قدس و مدیرعامل سازمان فرهنگی و تفریحی و معاون فرهنگی شهرداری مشهد بوده است. کاوه اشتهاردی نیز سابقه روزنامه نگاری در روزنامه‌های قدس و جام جم داشته است و از بدو تاسیس خبرگزاری مهر تا تابستان سال ۱۳۸۴ مدیریت خبر این خبرگزاری را برعهده داشت. 

تأکید احمدی نژاد بر عدم تعلیق غنی سازی

محمود احمدی نژاد گفت: امروزه موج دوم اسلام گسترده‌تر و عمیق‌تر از موج اول برخاسته، زیرا بشر امروز به دنبال یک نقطه نور می‌گردد. 
به گزارش مهررئیس جمهوری که در چهارمین همایش جهاد و شهادت سخن می‌گفت با بیان این مطلب افزود: امروزه شرایط به گونه‌ای شده است که جوانان آمریکایی واروپایی به دنبال آنند تا اسلام را به طور کامل بشناسند که این امر وظیفه ما را سنگین کرده است، زیرا باید رسالت اسلام را هر چه بهتر از گذشته به گوش جهانیان برسانیم و خود را آماده هر گونه پاسخگویی جهت آرمانهای بلند نظام جمهوری اسلامیه کنیم. احمدی نژاد در بخش دیگری از سخنان خود به پرونده هسته‌ای ایران اشاره کرد و افزود: امروز ۲۷ سال است که کشورهای مختلف از جمله کشورهای غربی به هر بهانه‌ای به دنبال جلوگیری از پیشرفت‌های نظام جمهوری اسلامی ایران هستند. 
کشورهای غربی در اصل با اساس نظام جمهوری ما مشکل دارند، نه پرونده هسته‌ای، زیرا پرونده هسته‌ای ابزاری برای آنان شده تا بتوانند بدین طریق به اهدافشان دست پیدا کنند. وی گفت: متاسفانه بهانه جویی‌های کشورهای غربی نسبت به پرونده هسته‌ای به گونه‌ای شده است که هیچ چیز آن مشخص نیست معلوم نیست که ما چگونه می‌توانیم اطمینان بخش باشیم. 
رئیس جمهور ادامه داد: داشتن فن آوری هسته‌ای حق کشور ماست و می‌خواهیم از فناوری هسته‌ای بهره مند شویم و هیچ کشور ابرقدرتی نمی‌تواند ما را از اهداف خودمان منع کند. 
وی افزود: کشورهای غربی اگر بخواهند بدین شکل به رفتارهای خود ادامه دهند جمهوری اسلامی ایران در زمینه‌های دیگری نیز توان خود را به رخ آنان خواهد کشید. 
رئیس جمهور افزود: در کجای دنیا این رسم است که طرف مقابل بخواهد برای مذاکره خود پیش شرط تعیین کند، امروز کشورهای غربی به ما اعلام می‌کنند که فناوری هسته‌ای خود را به حالت تعلیق درآوریم ولی ما به آنان اعلام می‌کنیم به هیچ وجه دست از این کار بر نخواهیم داشت. 

تقدیر رئیس جمهوری از وزیر سابق رفاه

رئیس جمهوری با اشاره به خدمات و تلاش‌های پرویز کاظمی وزیر سابق رفاه و تامین اجتماعی در طول مسئولیت در این وزارتخانه، از کوشش‌های وی برای اداره وزارت رفاه و تامین اجتماعی تشکر و قدردانی کرد. 
محمود احمدی نژاد صبح دیروز در جلسه هیات وزیران با تاکید بر این که در دولت اسلامی مناصب و مسئولیت‌ها، امانت هایی الهی برای خدمتگزاری بهتر به مردم است، تاکید کرد: در دیدگاه دولت نهم همواره آمادگی کامل برای واگذاری مسئولیت به دیگران در جهت اجرای بهتر وظایف و ماموریت‌ها وجود دارد و همه به صلاح کشور و منافع مردم می‌اندیشیم. وی با انتقاد از کسانی که با تحلیل‌های غیرواقعی درصدد القای مسایل خاص مورد نظر خود و ایجاد کدورت در فضای جامعه هستند با اشاره به تغییر وزیر رفاه و تامین اجتماعی گفت: همکاری‌های آقای کاظمی با دولت ادامه خواهد یافت و از تجربیات ایشان در صنعت کشور استفاده خواهد شد و کدورتی وجود ندارد ولی متاسفانه برخی مطالب که در این فضا مطرح می‌شود ناجوانمردانه است و تاکید می‌کنم کسی حق ندارد به شخصیت مدیران خدمتگزار از جمله آقای کاظمی اهانت کند. 
رئیس جمهوری با اشاره به مطرح شدن بحث انحلال وزارت رفاه و تامین اجتماعی در مجلس شورای اسلامی گفت: دولت تابع قانون است و از هر تصمیمی که نمایندگان مجلس بگیرند تبعیت کرده و مصوبات مجلس را عینا اجرا خواهد کرد. 

سه شنبه، روزتصمیم گیری مجلس در باره وزیر پیشنهادی رفاه

گروه سیاسی- یاسر مرادی: در حالی که معاون پارلمانی رئیس جمهوری رسما از مخالفت دولت با طرح ادغام وزارت رفاه و وزارت بهداشت خبر داده بود، روز گذشته نمایندگان به دوفوریت طرح ادغام وزارتخانه‌های بهداشت، درمان و آموزش پزشکی و رفاه و تامین اجتماعی رای ندادند و تنها یک فوریت این طرح به تصویب نمایندگان رسید. 
در جلسه روز گذشته مجلس ابتدا طرح دوفوریتی ادغام دو وزارتخانه مذکور که با امضای بیش از ۱۰۰ نماینده وصول شده بود به رای گذاشته شد که این دوفوریت با ۱۱۳ رای موافق، ۹۲ رای مخالف، ۸ رای ممتنع از ۲۱۴ رای ماخوذه از مجموع ۲۲۳ نماینده حاضر مواجه شد که در نتیجه دوفوریت آن رای نیاورد لذا سه شنبه هفته آتی جلسه بررسی صلاحیت عبدالرضا مصری گزینه پیشنهادی رئیس جمهور برای تصدی وزارت رفاه در صحن علنی مجلس برگزار خواهد شد. 
نمایندگان پس از منتفی شدن دوفوریت این طرح فورا در مورد یک فوریت آن رای گیری کردند که یک فوریت طرح مذکور با ۱۳۰ رای موافق، ۹۰ رای مخالف و ۷ رای ممتنع از ۲۱۰ رای ماخوذه از مجموع ۲۲۴ نماینده حاضر در صحن علنی مجلس به تصویب رسید. 
براساس تبصره این ماده، فعالیت‌های اقتصادی خارج از حوزه سلامت سازمان تامین اجتماعی به صورت مستقل و زیر نظر ریاست جمهوری اداره خواهد شد. 
با تصویب یک فوریت این طرح، طرح ادغام به کمیسیون مربوطه ارجاع خواهد شد و عملا طی یک تا دو ماه آینده مجددا برای بررسی نهایی به صحن علنی مجلس خواهد آمد. 
نماینده بهار و کبودرآهنگ تصریح کرد: در دوره قبل که قانون نظام جامع تامین اجتماعی مطرح بود دولت ۲بار لایحه را پس گرفت زیرا دولت قبل با تردید جدی در مورد این وزارتخانه مواجه بود، زیرا تاسیس آن کار موازی و تداخل کار با سازمانهای زیر مجموعه داشت. 
محمد رضا حسنوند نیز در مخالفت با دو فوریت این طرح گفت: در طی دو سال گذشته دو وزیر جابجا شده است، یک وزیر از مجلس رای اعتماد نگرفت و یک وزیر نیز می‌خواهد رای اعتماد بگیرد وزارت رفاه مسئولیت رفاه ۲۸ میلیون بازنشسته کشور را بر عهده دارد و دو میلیون نفر معلول نیز تحت پوشش بهزیستی هستند. 
وی تصریح کرد: برطبق آمارهای رسمی خط فقر مطلق برای خانواده‌های پنج نفره یک میلیون و ۶۰۰ هزار ریال است و ما در ایران چهار میلیون و ۹۳۵ هزار خانوار شهری و دو میلیون و ۳۰ هزار روستایی زیرخط فقر مطلق داریم. 
محمد خوش چهره به عنوان آخرین موافق دو فوریت این طرح گفت: در راستای نشست مشترکی که با رئیس جمهور داشتیم متفق القول هستیم که یک ناکار آمدی در این وزارتخانه وجود دارد. وی افزود: رئیس جمهور حل ناکارآمدی را با تغییر وزیر دنبال می‌کند ولی نمایندگان مجلس انحلال این وزارتخانه را دنبال می‌کنند. 
از سوی دیگر معاون حقوقی و پارلمانی رئیس جمهوری گفت: در موقعیت فعلی دولت با طرح ادغام وزارت رفاه و تأمین اجتماعی در وزارت بهداشت و آموزش پزشکی مخالف است. 
حجت الاسلام موسوی، معاون پارلمانی و حقوقی رئیس جمهوری، ادامه داد: موقعی که دولت وزیر پیشنهادی خود را به مجلس جهت کسب رای اعتماد معرفی می‌کند، یعنی انتظار دولت از نمایندگان مجلس این است که به وزیر پیشنهادی رای بدهند و رای دادن به وزیر یعنی اینکه که وزارتخانه‌ای باشد که وزیر در راس آن مشغول به خدمت شود. 
کوتاه از خانه ملت
* طرح جداکردن معاونت غذا و دارو از وزارت بهداشت به صورت طرح در دستور کار کمیسیون بهداشت مجلس قرار گرفته است. دلیل این امر وسعت کار و حیطه وظایف وزارت بهداشت عنوان شده است. 
* کلیات طرح الحاق اتحادیه انجمن‌های اسلامی دانش آموزان به نظارت نهادها و موسسات غیردولتی به تصویب نمایندگان مجلس نرسید. البته در پایان جلسه ۵۰ نماینده خواستار طرح مجدد طرح مذکور شدند. 
* مجلس به تقاضای نمایندگان جهت بررسی طرح رفع برخی از مشکلات و موانع تولید و سرمایه گذاری صنعتی طبق اصل ۸۵ قانون اساسی در کمیسیون تخصصی رای مثبت داد. 
*۹ تن از نمایندگان مجلس در تذکری کتبی خطاب به وزیر امور خارجه خواستار اعتراض به دولت ارمنستان در خصوص حمله ارامنه به مسجدی در قره باغ و اشغال این مسجد تاریخی و اهانت به مقدسات شدند. 
* جلسه کمیسیون امنیت ملی و سیاست خارجی مجلس با حضور مصطفی پورمحمدی وزیر کشور جهت پاسخگویی به سؤالات تعدادی از نمایندگان برگزار شد. 
کاظم جلالی، مخبر کمیسیون امنیت ملی و سیاست خارجی، با اعلام این مطلب گفت: در ابتدا آقایان سیدسبحان حسینی، محمدقلی حاجی ایری، محمدقلی مارمایی و بایرم گلدی برمک، نمایندگان گرگان، کردکوی، گنبد و مینودشت در ارتباط با مباحث مدیریتی در استان گلستان از وزیر کشور سؤالاتی پرسیدند که مقرر شد جلسه‌ای با حضور وزیر کشور و مسئولان استان برای حل مشکلات برگزار شود. 

باشگاه احزاب

احزاب و ترمیم کابینه
دبیرکل حزب مؤتلفه اسلامی دقت در گزینش را یک ضرورت دائمی برای دولت عنوان کرد. محمدنبی حبیبی در گفت وگو با ایسنا، افزود: تشخیص نهایی قوت و ضعف اعضای کابینه بر عهده رئیس جمهور است. بنابراین عزل و نصب اعضای کابینه به وسیله وی یک موضوع طبیعی خواهد بود. 
مخالفت با محوریت کروبی
رئیس کمیته روحانیون حزب اعتماد ملی از اعلام رسمی کاندیداهای مورد نظر حزب اعتماد ملی در انتخابات خبرگان، پس از تایید صلاحیت‌ها خبر داد. 
سیدعلی میرهادی با بیان این که حزب اعتماد ملی در انتخابات آتی حضوری جدی خواهد داشت، گفت: فهرست انتخاباتی ما کاملا آماده است و با فهرست اکثریت قریب به اتفاق اصلاح طلبان مشابه است، ولی ما همچنان در صددیم تا در انتخابات مستقل حرکت کنیم. رئیس کمیته روحانیون حزب اعتماد ملی با اشاره به این که یک سری از عناصر در تلاشند تا ائتلافی در انتخابات با محوریت کروبی شکل نگیرد، اظهار داشت: به عنوان نمونه موسوی لاری اخیرا اظهاراتی ایراد کرد که به هیچ وجه نه در شأن خود او و نه در شأن کروبی است چراکه کروبی همیشه تاکید داشت باید در انتخابات بر طبق قانون عمل کنیم. 

کمک رهبر انقلاب به چهاردهمین جشن گلریزان

مهر: رهبر معظم انقلاب ۲۰۰ میلیون ریال به ستاد دیه کمک کردند. 
حضرت آیت الله خامنه‌ای رهبر انقلاب اسلامی همزمان با چهاردهمین جشن گلریزان ویژه کمک به آزادی زندانیان نیازمند، ۲۰۰ میلیون ریال به ستاد دیه کمک کردند. 
جشن گلریزان هر سال به همت ستاد مردمی رسیدگی به امور دیه و کمک به زندانیان برگزار می‌شود. 

احمدی نژاد در جمع قاریان و حافظان قرآن کریم: 
زورگویان عالم را به توحید دعوت می‌کنیم

گروه سیاسی - رئیس جمهوری با بیان این که تنها راه نجات بشر پیوند با قرآن، بازگشت به راه انبیا، توحید و عدالت است تاکید کرد: ما زورگویان و امپراتوری‌های عالم را به توحید، عدالت و انصاف دعوت می‌کنیم. 
محمود احمدی نژاد سه شنبه شب در مراسم افتتاح بیست و سومین دوره مسابقات حفظ قرائت و مفاهیم قرآن کریم در محل سالن اجلاس سران افزود: امروز روز بیداری ملت هاست، زیرا دیگر هیچ کشوری نمی‌پذیرد که عده‌ای در جهان انبارهای خود را از سلاحهای هسته‌ای انباشته کنند و بعد بگویند دیگر کشورها به دنبال سلاح هسته‌ای برای نابودی بشریت هستند. 
رئیس جمهوری با بیان اینکه قدرت‌های جهانی باید حقوق ملت‌ها را به رسمیت بشناسند، افزود: شما باید چشم‌های خود را باز کنید و دست از تجاوز به عراق، فلسطین و افغانستان بردارید و در صورتی که خود را اصلاح نکنید و به حقوق ملتها احترام نگذارید، ملتها و دست پرقدرت الهی و ملتهای خودتان شما را کنار خواهند زد. 
رئیس شورای عالی امنیت ملی گفت: ملتهای عالم امروز دیگر این را نمی‌پذیرند که نیروهای نظامی یک کشور از صدها کیلومتر آن طرف‌تر حرکت کنند و یک کشور را اشغال و دیگران را متهم کنند. 

یادداشت

نسل سوم باید بداند
سرتیپ پاسدار علی شادمانی*
پیروزی انقلاب اسلامی و پیدایش نظام جمهوری اسلامی از حوادث پایانی قرن بیستم بود که از اهمیت بسزایی برخوردار است و برای نخستین بار در شکل و ساختار قدرت تحول اساسی پدید آمد. 
در میان این پدیده تاریخی و نیز در دوران انقلاب اسلامی، جنگ عراق علیه ایران تأثیر بسیار زیادی بر کشور گذاشت. 
اصل تکلیف عنصر قالب شکل دهی حرکت مردم و رزمندگان محسوب می‌شد و شکست و پیروزی براساس میزان رعایت این اصل ارزیابی می‌گردید. 
باورهای دینی بود که مردم مؤمن به خصوص جوانان غیرتمند ایران اسلامی را داوطلبانه و مشتاقانه به جبهه‌های نبرد روانه می‌کرد و به آنان انگیزه و توان مردمی برای دفاع از کیان اسلامی و دستاوردهای عظیم انقلاب می‌بخشید و خلاصه در ۸ سال دفاع مقدس ما تجربه کردیم که در صورت تجاوز و یا حتی قصد تجاوز دشمنان به کشور اسلامی نباید منتظر تجهیزات بود و نباید صرفا تجهیزات گرا بود که دشمنان ما بیش از آنی که ما به دست خواهیم آورد در اختیار خود دارند. 
برای پاسداشت فرهنگ دفاع مقدس باید تلاش شود ویژگی‌های منحصر به فرد دفاع ما که به جهت داشتن همین ویژگی‌ها، واژه ارزشمند دفاع مقدس را پیدا کرد، تبیین و در اختیار نسل سوم قرارداد، نسل سوم باید بداند که در هر صحنه ایمان پولادین و روانی متحول شده تعیین کننده است. 
نسل سوم باید بداند تجهیزات دشمن در جنگ با ما بسیار برتر و بالاتر بود لیکن تاکنون در هیچ مصافی با ما نتوانسته است به پیروزی برسد. 
نسل سوم باید پدیده پیروزی حزب الله بر ارتش اسرائیل که الگویی از روش دفاعی ما در برابر ارتش متجاوز عراق و دیگر قدرت‌ها بود را به دقت و با تأمل مطالعه کند و عوامل پیروزی واقعی حزب الله را دریابد. 
نسل سوم باید بداند که اگر امروز دشمنان ما محیط امنیتی ما را کاملا به محاصره خود درآورده، و در دشمنی و مخالفت با ما کاملا مصمم و جدی هستند، لیکن جرأت تجاوز را پیدا نمی‌کنند به این جهت نیست که از ناو جنگی و یا هواپیماها و تفنگ‌ها می‌ترسند بلکه دقیقا به این جهت است که آنها از اسلام و ایمان پولادین این مردم می‌ترسند و می‌دانند تا مادمی که اسلام و ایمان اسلامی گزینه برتر این ملت است این کشور اشغال شدنی نیست. 
بنابراین فرهنگ دفاع مقدس در صورتی پاس داشته می‌شود که بر جنگ‌های تأثیرگذار و تحول زای این فرهنگ به دقت تبیین و در اختیار جوانان قرارداده شود تا از این طریق آگاهی ایشان ارتقاء یافته و یا آگاهی ایستادن و مقاومت و دشمن ستیزی را به عنوان یک اصل برتر برگزینند. با توجه به طولانی بودن تهدید دشمنان با نظام مقدس جمهوری اسلامی و ضرورت ایجاد آمادگی‌های مستمر و ملی به نظر می‌رسد چگونگی و ضرورت دفاع باید بخشی از نظام آموزشی و فرهنگی تبلیغی این کشور باشد به گونه‌ای که مردم رشید ایران ضرورت کسب آمادگی برای دفاع از انقلاب اسلامی و دستاوردهای آن را جزیی مهم از زندگی خود بدانند. 
*رئیس اداره عملیات ستاد کل نیروهای مسلح

جنتی رفت، هاشمی ثمره آمد

گروه سیاسی- روز گذشته مراسم تودیع و معارفه معاونان سیاسی وزارت کشور برگزار و سیدمجتبی هاشمی ثمره به جای علی جنتی معاون جدید سیاسی این وزارتخانه معرفی شد. در این مراسم مصطفی پورمحمدی طی سخنانی تلاش‌های همکارانش در بخش‌های امنیتی، عمرانی، پارلمانی و اقتصادی وزارت کشور را مؤثر و مفید ارزیابی کرد و یادآور شد: در بخش سیاسی وزارت کشور طی یک سال گذشته اقدامات مؤثری برای برگزاری انتخاباتی باشکوه و با حضور گسترده مردم انجام شده تا بتوانیم انتخاباتی سالم، قانونمند و شفاف را برگزار کنیم. وی در بخش دیگری از اظهاراتش با اشاره به شناخت علی جنتی از مدت‌ها قبل و اصرار مبنی بر حضور در وزارت کشور از سوی خود تاکید کرد: انصافا علی جنتی طی این مدت بی وقفه تلاش کرد. 
پورمحمدی در ادامه با اشاره به سوابق مدیریتی هاشمی ثمره که به عنوان معاون سیاسی وزیر کشور انتخاب شده است گفت: این سوابق و تجارب برای ما مغتنم است و امیدواریم با حضور ایشان با توجه به تلاش‌های انجام شده گام‌های بلندتری برداشته شود. 
در ادامه این مراسم هاشمی ثمره در سخنان کوتاهی از اظهاراتی که مسئولان وزارت کشور درباره وی و سوابق مدیریتی اش مطرح کرده‌اند تشکر کرد و نسبت به موفقیت در جایگاه جدیدی که در آن قرار گرفته اظهار امیدواری کرد. 
معاون سابق سیاسی وزارت کشور هم در این مراسم گفت: آن چه باید برای همه ما اهمیت داشته باشد کلیت و اصل نظام است، بر این اساس همه باید تلاش خود را در خدمت نظام قرار دهیم. جنتی همچنین در بخش دیگر اظهاراتش با اشاره به جریان انتخابش از جانب وزیر کشور به عنوان معاون سیاسی این وزارتخانه، از حسن اعتماد پورمحمدی تشکر کرد و گفت: آن روز برای کمک به آقای پورمحمدی این مسئولیت را پذیرفتم و امروز نیز برای کمک به ایشان به ماموریت دیگری می‌روم. 
جنتی در ادامه از گزینش استانداران و معاونان سیاسی آنها به عنوان دیگر اقدام معاونت سیاسی وزارت کشور در یک سال گذشته نام برد و گفت: در این بخش ۲۴ معاون سیاسی و ۲۹۹ فرماندار جدید به دنبال بررسی‌ها و گزینش‌های معاونت سیاسی منصوب شدند. وی هم چنین از تدوین قانون جامع انتخابات به عنوان دیگر اقدام معاونت سیاسی طی یک سال گذشته در بخش انتخابات نام برد و اظهار داشت: با وجود این که این لایحه با انتقادات فراوانی همراه است اما یکی از افتخارات وزارت کشور محسوب می‌شود. جنتی در ادامه، تهیه صندوق‌های متحدالشکل جدید و نرم افزاری برای ماشینی کردن شمارش آرا در ایران را از دیگر اقدامات حوزه معاونت سیاسی وزارت کشور در دوران حضورش برشمرد. 
معاون سیاسی سابق وزیر کشور در ادامه، رویکرد کلی این معاونت را طی یک سال گذشته، تقویت انسجام درونی کشور و کاهش فشارهای سیاسی، فرهنگی و اجتماعی برشمرد و با بیان این که در حال حاضر دشمن به دنبال برنامه ریزی نرم و تقویت اختلافات اجتماعی و شکاف‌های سیاسی است، اظهار داشت: در این زمینه امری که همواره بر آن تاکید داشته‌ایم و به استانداری‌ها گوشزد می‌کردیم، این بود که به مطالبات مردم توجه داشته باشند. پورمحمدی در پایان این مراسم، لوح تقدیری به رسم یادبود، به علی جنتی اهدا کرد. معاون حقوقی و پارلمانی وزیر کشور هم در مراسم تودیع علی جنتی از سمت معاون سیاسی وزارت کشور، از وی به عنوان مدیری توانمند، باتجربه و اهل تدبیر و برنامه ریزی یاد کرد. 

پایان بررسی عملکرد یک ساله وزرا

گروه سیاسی - غلامحسین الهام تصریح کرد: بررسی عملکرد یک ساله وزرا و دیگر اعضای دولت تقریبا پایان یافته ولی مسایل دیگری هم وجود دارد که باید تکمیل شود. 
سخنگوی دولت در حاشیه آئین معارفه و تودیع معاون سیاسی جدید وزارت کشور در جمع خبرنگاران گفت: وزرا باید مطابق میثاق نامه و چارچوب تعهداتی که شرعا با مردم دارند، محکم کارشان را انجام دهند و نظارت بر آن‌ها نیز نظارتی دائمی است. 
وی درخصوص تغییرات ایجاد شده در دولت و احتمال تداوم این تغییرات، با تاکید بر اینکه مراقبت، بررسی و نظارت بر عملکرد دولتمردان کاری دائم و همیشگی است، خاطرنشان کرد: وزرا محکم کارشان را انجام می‌دهند، ولی کار نظارت تعطیل بردار نیست. 

تحقق پیشنهاد رئیس جمهور در کشمکش میان وزارت مسکن و میراث فرهنگی
بلاتکلیفی خرید خانه‌های تاریخی

گروه شهری: بحث تملک خانه‌ها و بناهای تاریخی از مالکان خصوصی همواره یکی از مشکلات سازمان میراث فرهنگی است. بر همین اساس رئیس جمهور در بهمن ماه سال ۸۴ در بازدیدی از سازمان میراث فرهنگی و گردشگری در پاسخ به گلایه مسئولان این سازمان مبنی بر کمبود اعتبار برای خرید بناهای تاریخی دستور داد وزارت مسکن و شهرسازی بخشی از اراضی ملی را به سازمان میراث فرهنگی واگذار کند تا از این طریق سازمان میراث فرهنگی بتواند خرید بناهای تاریخی را محقق سازد، اما این ایده هنوز به مرحله اجرا درنیامده است. 
به گزارش خبرگزاری میراث فرهنگی، در زمان ارائه این ایده از سوی احمدی نژاد، هیچ یک از مسئولان سازمان میراث فرهنگی و گردشگری از غیرعملی بودن این طرح حرفی نزدند اما امروز پس از هشت ماه مسئولان میراث فرهنگی و وزارت مسکن اجرای این پیشنهاد را غیر عملی عنوان می‌کنند. 
بر اساس پیشنهاد رئیس جمهور، دلیلی بر اختصاص اعتباری کلان برای خرید خانه‌های تاریخی مالکان خصوصی از سوی این سازمان وجود ندارد و از این پس وزارت مسکن و شهرسازی موظف است بخشی از اراضی ملی را به میراث فرهنگی واگذار کند تا این سازمان در عوض خانه‌های تاریخی این گونه زمین‌ها را به مالکان بدهد. 
و اما امروز
حدود هشت ماه از دادن این وعده یا شاید طرح پیشنهادی گذشته اما وقتی از مجید علی اکبری، مدیر کل املاک و مستغلات سازمان میراث فرهنگی و گردشگری، در مورد اجرایی شدن آن می‌پرسیم، این طرح را غیرعملی عنوان می‌کند: نمی‌توان این طرح را تحت هیچ شرایطی اجرا کرد. اگر تعریف اراضی ملی را در کنار بناهای تاریخی که در مراکز شهرها قرار گرفته‌اند، بگذاریم، می رسیم به دلیل روشن غیرعملی بودن این نظریه. 
به اعتقاد وی نمی‌توان به مالک بنای تاریخی با قیمت بالای ملکش گفت که تنها یک راه حل بیشتر پیش رو ندارد و باید در عوض خانه‌اش به قطعه‌ای از یک زمین بایر در حاشیه شهر کفایت کند. 
این موضوع در شرایطی است که مسئولان میراث فرهنگی مدعی ارزشمند بودن بناهای تاریخی هستند. آنها با بیان اینکه بناهای تاریخی در سال‌های اخیر در مناطق مرکزی شهرها از ارزش افزوده مناسبی برخوردار نبوده‌اند بارها اعلام کرده‌اند که باید این مشکل را با افزایش ارزش این بناها جبران کرد. 
از طرف دیگر تا کنون وزارت مسکن در هیچ یک از شهرها حاضر به دادن اراضی ملی به سازمان میراث فرهنگی و گردشگری نشده است. 
امیر فرجامی معاون شهرسازی وزارت مسکن در گفت و گو با میراث خبر با بیان اینکه اراضی ملی خارج از محدوده شهرها هستند که بر اساس آن نمی‌توان هیچ گاه در آن مناطق ساخت و سازی صورت گیرد، گفت: اراضی ملی که در اختیار وزارت مسکن و شهرسازی قرار دارند مربوط به خارج از محدوده شهرها هستند و در شرایطی که یکی از مالکان بناهای تاریخی بخواهد در این اراضی هر نوع ساخت و سازی انجام دهد، مغایر قانون بوده و با آنها برخورد می‌شود. 
به گفته فرجامی احتمالا رییس جمهور منظور دیگری از گفتن اراضی ملی داشته‌اند. البته احمدی نژاد این وعده را در قبال همکاری وزارت مسکن و شهرسازی داد و باید دید که رییس سازمان میراث فرهنگی پس از حدود هشت ماه از گذشتن این وعده به دنبال راهکار اجرایی و شاید تعبیر دیگری از این نظر می‌رود یا این ایده را در حد یک پیشنهاد باقی می‌گذارد. 
البته علی اکبری، مدیر کل دفتر املاک و مستغلات معتقد است تنها در یک صورت می‌توان این ایده را اجرایی کرد. آن هم مربوط به تپه‌های باستانی است که در اختیار مالکان خصوصی قرار دارد. 
در شرایطی که این مالکان که در بیشتر مواقع هم از این تپه‌ها به عنوان زمین کشاورزی استفاده می‌کنند، راضی شوند ملک خود را با یک زمین بایر مبادله می‌کنند، می توان به اجرای این طرح پرداخت. البته به شرطی که آن طرف ماجرا یعنی وزارت مسکن هم راضی به اجرای این طرح شود زیرا به گفته فرجامی، اراضی ملی همان طور که از نامش پیدا است جزو اموالی هستند که واگذاری آنها به همین راحتی‌ها هم نیست. 
به هر حال مالکان بناهای تاریخی می‌توانند هم چنان برای رفع مشکلاتشان منتظر اجرایی شدن وعده رییس جمهور باشند یا در صف طولانی لیست خرید بناهای تاریخی بمانند. 
چشم انداز
حفظ خانه‌ها و بناهای تاریخی همواره یکی از چالش‌های مهم فراروی سازمان میراث فرهنگی و گردشگری بوده است؛ به ویژه آنکه برخی از این بناها در تملک شهروندان و به عبارتی متعلق به مالکان خصوصی است. خانه‌ها و بناهایی که بخشی از میراث فرهنگی این مرز و بوم محسوب می‌شوند اما گاه به دلیل بی توجهی مسئولان و گاه نیز به دلیل ناآگاهی و سودجویی مالکان آن تخریب و به جای آن ساختمان هایی چندمرتبه سربرآورده است. با این همه هنوز چاره‌ای کارساز برای رفع این مشکل اندیشیده نشده است. 

نیروهای بسیج به کمک محیط بانان می‌شتابند

گروه شهری- کمبود امکانات و تجهیزات مدرن و نیروی انسانی به ویژه محیط بان دو مشکل عمده‌ای است که همه مدیران کل ادارات حفاظت محیط زیست از آن به عنوان مهمترین معضلات حوزه تحت مدیریت خود نام می‌برند. این گلایه به حق مسئولان محیط زیست از آن روست که در حال حاضر، برای حفاظت از هر پنج هزار هکتار تنها یک محیط بان مسئول انجام وظیفه است در حالی که براساس استانداردهای جهانی به ازای هر هزار هکتار باید یک محیط بان حفاظت از میراث طبیعی و تنوع زیستی را برعهده داشته است. 
مدیرکل حراست و بازرسی سازمان حفاظت محیط زیست در گفت وگو با خبرگزاری میراث فرهنگی از تدوین طرح جامع همکاری نیروهای بسیج با سازمان حفاظت محیط زیست خبر داده و افزوده است: نیروهای بسیج کشور یکی از کارآمدترین نیروها برای کمک و همکاری با سازمان‌های مختلف کشور هستند و توانایی دارند سازمان حفاظت محیط زیست را در امر محیط بانی یاری دهند. 
وی اظهار داشت: در تابستان سال جاری طرحی برای همکاری نیروهای بسیج با سازمان حفاظت محیط زیست اجرایی شد که نتایج آن بسیار رضایت بخش بود. 
وی گفت: در پی همکاری این ارگان با محیط زیست طرحی جامع برای همکاری گسترده‌تر نیروهای بسیج با سازمان حفاظت محیط زیست در حال تدوین است. 
این مسئول گفت: سازمان حفاظت محیط زیست به لحاظ استخدام نیرو با مشکلاتی روبرو است و نیروهای بسیج می‌توانند این خلأ سازمان را پر کرده و با امضای تفاهم نامه هایی با نیروهای بسیج از نیروی آنان برای محیط بانی استفاده کنند. 
وی افزایش سهمیه سربازان سازمان محیط زیست را برای حفاظت از عرصه‌های طبیعی و تنوع زیستی از دیگر طرح‌های پر کردن خلأ محیط بانی در کشور دانست و گفت: نیروهای بسیج و سربازان در ازای همکاری با سازمان حفاظت محیط زیست، دستمزد دریافت خواهند کرد. 
وی گفت: هم اکنون به ازای هر هشت هزار هکتار عرصه‌های طبیعی در کشور یک محیط بان وجود دارد و همکاری نیروهای دیگر با سازمان حفاظت محیط زیست برای حفاظت از عرصه‌های طبیعی کشور ضروری است. 

دستیابی به انرژی پاک، اولویت دولت است

گروه شهری- مشاور رئیس جمهور در کنگره سراسری کانون عالی گسترش فضای سبز و حفظ محیط زیست ایران با اشاره به اینکه پس از سال ۲۰۲۰، انرژی، یکی از چالش‌های اصلی دولت هاست، یکی از اولویت‌های مهم دولت را دستیابی به انرژی پاک ذکر کرد. 
ذبیحی با توجه به نیاز روزافزون جمعیت بشر به انرژی، تشدید استفاده از انرژی‌های فسیلی را سبب افزایش آلایندگی محیط زیست و تخریب روزافزون منابع طبیعی عنوان نمود و به برنامه دولت به منظور استفاده از انرژی پاک نظیر الکتریسیته، خورشیدی و هسته‌ای اشاره نمود. 
در این کنگره همچنین مهندس شریعتی- دبیر کل کانون گسترش فضای سبز و حفظ محیط زیست ایران- دلایل ناکارآمدی تشکل‌های غیردولتی را در ایران برشمرد و گفت: تشکل‌های غیردولتی در ایران به چند دلیل تاکنون موفق عمل نکرده‌اند؛ ابتدا آنکه منیت‌ها جای منافع ملی را گرفته‌اند و ما به جای آنکه به مشکلات موجود در کشور و بالاتر از آن به عنوان یک تشکل غیردولتی به کل جهان فکر کنیم، به دنبال تثبیت خود در تشکل هستیم و دغدغه‌های ما از یک جهان بزرگ به یک من، تنزل پیدا کرده است. 
وی افزود: دومین مسأله این است که راه اقتصادی خود را گم کرده‌ایم. تشکل را بعضا برای رسیدن به منافع اقتصادی خود ایجاد می‌کنیم و بعد بر سر تقسیم منافع آن بین ما دعوا می‌شود. 
مهندس شریعتی هشدار داد اگر به منافع ملی فکر نمی‌کنیم و با هدف تحصیل پول به دنبال کانون آمده‌ایم پیشنهاد می‌کنم در کانون را ببندیم و یک شرکت تعاونی بزنیم؛ آن موقع تکلیفمان با خودمان و ملتمان مشخص می‌شود. 
دبیر کل کانون افزود: دولت‌های ما نیز به فراخور پنجره‌ای که از آن نگاه می‌کنند، موانع اصلی موفقیت یا عدم موفقیت تشکل‌های غیردولتی بوده‌اند. برخی از تشکل‌ها برای اینکه بتوانند خود را سر پا نگه دارند به جای تکیه به انرژی درونی خود- اعضا- به سمت نهادهای قدرت که غالبا دولتی هستند دست دراز می‌کنند و این روز، روز مرگشان خواهد بود و دیگر نباید به آن گروه امیدی داشت که می‌تواند برای کشور، ملت و اعضای خود کاری انجام دهد. 
مهندس شریعتی در پایان گفت: افتخار کانون عالی گسترش فضای سبز و حفظ محیط زیست ایران این است که دست خود را به سمت دولت و نهادهای عمومی مانند شهرداری‌ها دراز نکرده است. 

پوپک وکبک ویژنان در خطر انقراض

پوپک ویژنان که در ادبیات کردها به نام کلشیر خدایله معروف است، (معادل فارسی اش اگر با مسماء باشد، یعنی خروس زیبا یا خروس باوقار خدایی) دارای انواعی است: ۱-نوع تقریبا سفید آن با اندام متوسط که خطوط سیاهی بال‌های آن را زینت داده و تاجی که بر سر دارد لیمویی تند است. دمش نیز همین رنگ با خطوط سیاه افقی است. پراکنش این گونه در گیلانغرب نیز دیده می‌شود. (بسیار به ندرت). ۲- قسم دیگر این مرغ، خاکی رنگ با خطوط سفید راه راه که تاج و دم و سینه‌اش نیز به همین فرم می‌باشد ۳- گونه سوم این پرنده چابک، خاکستری رنگ با خطوط سفید و بور است که تاجش یا یکسر سیاه، یا خاکستری و یا سفید و سیاه است ۴- نوع دیگرش که دارای جثه بزرگتری است، به رنگ گندمی مات است، دارای پرهای مخملی است، تاجی که بر سر دارد یا یک سر گندمی است یا گندمی با خطوط سفید یا سیاه یا خاکستری روشن است و زیباییش زمانی مضاعف می‌شود که این تاج را به عقب و جلو می‌برد. به علت وجودگندم زارهای منطقه بیشتر از دانه‌های گندم تغذیه می‌کند. آوایی که از خود به اجرا می‌گذارد، کش دار، زیر و چون منطقه کوهستانی است، طنین انداز می‌شود. آنقدر چالاک پوی است که در یک جا قرار ندارد و مدام به این سو و آن سو می‌رود. بیشترین مطالعه‌ای که روی این گونه کمیاب فراموش شده که از ذخایر حیات وحش ملی نیز قلمداد می‌شود، داشته‌ام، این است که موقع عصر غالبا به تکاپو می‌افتد، در کوه، بین درختچه‌های منطقه و خیلی به ندرت در کشتزارها لانه می‌سازد. از بچه هایش در آشیانه مراقبت به عمل می‌آورد. مرزی بین فصول نمی‌شناسد و بسیار بومی منطقه است. در هر جایی که فرود آید سعی می‌کند بالای بلندی باشد و این بلندی حتی شامل یک کلوخ نیز می‌شود. به دقت سر را به هر سو می‌چرخاند و کاملا مراقب اطرافش است، حتی موقع بر چیدن دانه. انقراض پوپک ویژنان که تا این حد کم شده به زمان جنگ تحمیلی بازمی گردد که به دلیل نزدیکی مأمنش به کشور عراق و سر وصدای ماشین‌های جنگی دشمن و نیروهای خودی که تا امروز نیز تخلیه نشده است، آلایندگی منطقه با انواعی از مهمات از قبیل کشت مین، گلوله‌های خمپاره، توپ، نارنجک و … که گاه گاهی قربانیانی را نیز توسط این میراث به جای مانده از جنگ تحمیلی شاهد هستیم، از این پس نیز با عدم حمایت سازمان محیط زیست و گروههای سبز، باید شمارش معکوس نابودی این نسل شکوهمند را شاهد باشیم. علاوه بر روند منقرض شدن این گونه نادر جانوری به خاطر سهل انگاری و عدم توجه نهادها و ارگانهای ذیربط، نسل گونه‌های دیگر حیات وحش منطقه نیز در معرض تهدید قرار گرفته است که از آن جمله‌اند: ۱-کبک بزرگ جثه که دشمنش زیبایی افسون کننده‌اش است ضمن این که آوازه آواز سحرانگیزش بر تمام دلربایی هاش می‌چربد و با ابزارهای مختلف از قبیل دام، اسلحه شکاری و تحدید قلمرو زیستی اش در ورطه نابودی افتاده است. ۲- پرنده‌ای چست و چابک و رنگارنگ به نام پور که در گویش کردی گناسر اطلاق می‌شود، سرنوشتی بسیار بدتر از کبک دارد، دشمن جانش آن طور که می‌گویند، گوشت لذیذی است که با آن به شهرت رسیده است. ۳- دنبال کردن بی رویه انواع گله‌های قوچ، کل، آهو، بز وحشی و … هم در مرزهای شرقی عراق و هم در مرزهای غربی ایران و تنگ‌تر کردن حلقه این محاصره در حائلی به اسم ویژنان باعث نابودی این وحوش شده است. ۴- بازگشت بلبل خرمایی به منطقه که نیازمند عزم جدی محیط زیست است و نباید منقرض شود. ۵- به حال گرازهایی باید زار زد که از ترس موجود دو پا ترجیح می‌دهند به دنبال آب و غذا نگردند و همان به که در آشیانه خود بمیرند. ۶- تخریب آشیانه لک لک‌های باشکوه که فقط در بلندی می‌توانند به حیات خود ادامه دهند و برق گرفتگی آنها به علت لانه سازی در رأس تیرهای برق منطقه که آن هم حمایت محیط زیست را می‌طلبد. ۷- شکار پرندگان مهاجر، قو، مرغابی، غاز و … ۸- صید خرگوش‌های سفید و نقره‌ای. ۹- وجود تنها چند قلاده پلنگ، گرگ و … که واپسین فریادی است به گوش محیط زیست، اگر شنوا باشد. در خاتمه، راهکارهایی برای بقاء زیست گونه‌های جانوری منطقه پیشنهاد می‌کنم: ۱- کار فرهنگی یا فرهنگ سازی و در صورت لزوم برپایی کلاس‌های توجیهی در این راستا. ۲- تقویت n. g. o های اکوتوریسم، زیست محیطی و … از لحاظ توان و بنیه مالی و پشتوانه یا بازوی پررنگ حمایت دولتی ۳- نظارت مؤثر و مداوم بر ذخایر و منابع طبیعی ۴- تکثیرگونه‌های حیات وحش منطقه، ترویج کلاس‌های تئوری. 
شهرام قلی پور
عضو تشکل زیست محیطی زاگرس گیلانغرب

باستان شناسان آکسفورد در ایران

گروه شهری- باستان شناسان آکسفورد برای بررسی و مطالعه مردان نمکی و دیگر یافته‌های معدن نمک چهرآباد زنجان به ایران می‌آیند. 
ابوالفضل عالی- سرپرست هیات کاوش در معدن نمک چهرآباد زنجان- با اعلام این مطلب به میراث خبر- گفت: گروهی از باستان شناسان دانشگاه آکسفورد طرحی را برای همکاری در این پژوهش‌ها تدوین و به پژوهشکده ارائه کرده‌اند که در حال حاضر بررسی این طرح مراحل نهایی خود را می‌گذراند. 
وی با بیان اینکه تجربه گروه‌های علمی از دانشگاه‌های معتبر دنیا می‌تواند اطلاعات هیات ایرانی را درباره محوطه‌ای چون چهرآباد افزایش دهد، افزود: محوطه باستانی چهرآباد در سطح دنیا از محوطه‌های منحصربه فرد محسوب شده و در مقام مقایسه در سطح جهانی بی نظیر به شمار می‌آید اما برخی محوطه‌های مشابه در کشورهای دیگر وجود دارد که باستان شناسان آن نقاط، به طور قطع تجربیات ارزنده‌ای را در این مورد در اختیار ما می‌گذارند. به اعتقاد عالی، پژوهش مشترک هیات ایرانی و دانشگاه آکسفورد می‌تواند به صورت دوجانبه دارای تجربه مناسبی برای هر دو طرف باشد. 
